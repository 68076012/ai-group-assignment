หมาป่ากับสุนัขบ้าน
	ได้เวลาเล่านิทานอีกเรื่องแล้ว เด็กๆ! นี่เป็นอีกเรื่องที่มาจากประสบการณ์ชีวิตของฉันเอง
	หลายคนถามว่าฉันมีความสุขหรือเปล่าตอนเป็นทาส คำตอบของฉันเหมือนเดิมทุกครั้ง ฉันหวังที่จะเป็นอิสระเสมอ แม้ว่าเจ้านายของฉันจะใจดีไม่เคยเฆี่ยนตีหรือปล่อยให้ฉันเข้านอนด้วยความหิวเลยก็ตามที บางคนบอกว่าฉันโชคดีที่เป็นทาส มีอาหารให้กินทุกวันและมีเตียงอุ่นๆ ให้นอนตอนกลางคืน พวกเขาบอกว่ายังมีคนยากจนมากมายลำบากมากกว่าฉัน ถึงจะมีอิสระก็ตามที พวกเขาอาศัยอยู่อย่างซอมซ่อ เข้านอนด้วยความหิวโหย และพอเจ็บป่วยขึ้นมา ก็ไม่มีใครตามหมอมารักษา
	ฉันตระหนักถึงเรื่องเหล่านี้ดี แต่ฉันอดนึกถึงหมาป่าตัวหนึ่งที่ฉันเคยเห็นอยู่บนเนินเขาไม่ได้ มันดูมอซอ ผอมจนเห็นซี่โครง ตามตัวมีแต่หมัดกระโดดไปมา ถึงอย่างนั้น ตาของมันยังจ้องตรงมาที่ฉัน ตอนที่ฉันเดินผ่าน ฉันไม่เคยลืมสายตาคู่นั้นเลย -- สายตาของจิตวิญญาณอิสระ
	วันเดียวกันนั้นเอง ฉันเห็นสุนัขอ้วนตัวหนึ่งวิ่งเหยาะๆ ไปกับเจ้านายของมัน ขนของมันเงางาม ดูก็รู้ว่าถูกเลี้ยงดูมาอย่างดี เนื้อตัวสะอาดสะอ้าน มันคงถูกขัดสีฉวีวรรณและพรมน้ำหอมจากทาสของเจ้านายเช้าวันนั้นเองแต่ฉันกลับมองเห็นบางอย่างที่เศร้าสร้อยในตัวมัน ขณะที่มองดูสุนัขจรจัดสองสามตัววิ่งอย่างอิสรเสรีอยู่รอบๆ ตาของมันเต็มไปด้วยความโหยหา เย็นวันนั้น ฉันจึงแต่งนิทานเกี่ยวกับ หมาป่ากับสุนัขบ้าน เรื่องนี้ขึ้น
	ในป่าของประเทศกรีซเต็มไปด้วยหมาป่า พวกมันหิวโหยตลอดเวลา ต้องคอยย้ายถิ่นฐานอยู่เสมอ พวกมันอยู่รวมกันเป็นฝูง มักออกหาเหยื่อท่ามกลางโขดหินและต้นไม้แคระในชนบท
	หมาป่าตัวหนึ่งถือกำเนิดในเทือกเขาสูงของเกาะครีต แม่ของมันฟูมฟักเลี้ยงดูจนมันสามารถปกป้องตัวเองได้ แล้วจึงปล่อยให้มันออกสู่โลกภายนอก เพื่อเข้าฝูงหมาป่าที่ล่าเหยื่อบนภูเขา ตอนที่มันอำลาแม่และพี่น้องทั้งหกตัวออกจากถ้ำนั้นเป็นฤดูใบไม้ผลิ หมาป่าที่แก่กว่าต้อนรับมันด้วยการหอนเสียงก้องไปทั่วป่า ไม่นานมันก็เรียนรู้วิธีการล่าเหยื่อ การดมกลิ่นหาอาหารการสะกดรอยกวางและแพะ และการขโมยแกะจากเด็กเลี้ยงแกะที่งีบหลับอยู่ กับสุนัขขนปุยตัวใหญ่ เมื่อล่าสัตว์มาได้ พวกมันทั้งฝูงจะร่วมเลี้ยงฉลองมือใหญ่เสมอ แล้วเสียงเพลงหมาป่าก็จะดังกังวานไปทั้งเทือกเขาตั้งแต่พลบค่ำยันรุ่งเช้า
	จากฤดูใบไม้ผลิเปลี่ยนเป็นฤดูร้อน และจากฤดูร้อนเปลี่ยนเป็นฤดูหนาว ฤดูหนาวพัดพาเอาลมหนาวและหิมะมาเกาะบนขนที่เคยเงางามของหมาป่าจนกลายเป็นน้ำแข็งที่หนาเตอะ ไม่มีแพะหรือกวาง หรือหมูป่าให้สะกดรอยตามอีก เด็กเลี้ยงแกะย้ายฝูงแกะเข้าไปในหมู่บ้านเพื่อพักพิง บรรดาสัตว์เล็กๆ ที่ฝูงหมาป่าไม่เคยแยแสในเดือนที่อากาศอบอุ่น บัดนี้ได้จำศีลอยู่ลึกลงไปใต้ดิน ไม่นานผืนดินก็จับตัวเป็นน้ำแข็งใต้อุ้งเท้าของเจ้าหมาป่า จนมันแทบวิ่งไม่ได้เพราะกลัวลื่น หมาป่าแก่ๆ ในฝูงตายจากไปทีละตัว ส่วนพวกที่ยังเหลือก็เริ่มผอมโซด้วยความหิว ขนของมันเปลี่ยนเป็นเกรอะกรังและหยาบกระด้าง
	บางครั้งมีอาหารเหลือน้อยนิด ไม่มีงานเลี้ยงงานฉลอง พวกมันก็จะทะเลาะกันเอง พวกที่แข็งแรงกว่าผลักพวกที่อ่อนแอด้วยความเห็นแก่ตัวเพื่อแย่งเนื้อ หมาป่าหนุ่มจะเข้าไปซ่อนตัวอยู่ในถ้ำเป็นชั่วโมงๆ พลางคิดว่าฤดูใบไม้ผลิ พระอาทิตย์และช่วงเวลาสนุกๆ จะหวนกลับมาอีกเมื่อใด
	ต่อมา ชายชราคนที่ถือไม้เท้าก็ประกาศว่า “คืนนี้เราจะค้างคืนกันที่นี่” แล้วนักเดินทางทั้งหลายก็หยุดพัก ทุกคนลงจากหลังม้า พวกคนแก่มีคนรับใช้ช่วยพยุง คนเลี้ยงม้าเอาอานลงจากหลังลาและจูงไปดื่มน้ำที่ลำธาร กลุ่มผู้หญิงก่อไฟ กลิ่นอาหารตลบอบอวลจนหมาป่าหนุ่มทนไม่ไหว มันเขยิบเข้าไปใกล้ค่ายพักแรมขึ้นเรื่อยๆ ท้องร้องโครกครากด้วยความหิวจัด
	ในที่สุดก็มีคนเห็นมันเข้า “ระวังหมาป่า!” ทุกคนผุดขึ้นยืนด้วยความตกใจ ชายชราที่ถือไม้เท้าเริ่มตัวสั่นเป็นเจ้าเข้า คนครัวคนหนึ่งกรีดร้อง ส่วนเหล่าคนรับใช้รีบคว้าขวานและกระบอง หมาป่าที่รู้ว่าตัวเองอ่อนแอจากความหนาวและขาดอาหาร รีบพรางตัวกลับเข้าสู่เงามืด
	“นี่หรือชีวิต -- ต้องหลบซ่อนอยู่ในความมืด ตัวสั่นงันงกเมื่อเห็นกระบองกับขวาน” สุนัขบ้านสีเข้มตัวหนึ่งพูด มันเพิ่งกลับจากลำธารใกล้ๆ
	“ยามนี้แสนลำบาก เพื่อนเอ๋ย เราต้องทำทุกอย่างเพื่อความอยู่รอด” หมาป่าตอบอย่างเคร่งขรึม
	สุนัขบ้านตัวนั้นนั่งบนโขดหิน มองไปรอบๆ ด้วยความดูถูก “ดูที่นี่สิ” มันกล่าว “มีแต่โขดหิน เสียงลมโหยหวนบาดแก้วหูตลอดเวลา แถมยังไม่มีอะไรช่วยกันความหนาว ไม่รู้เจ้าอยู่รอดได้อย่างไร ในบ้านเจ้านายข้า เรานอนในตะกร้าปูกำมะหยี่ติดกับเตาผิงอุ่นๆ แถมไม่เคยต้องหิว มีอาหารร้อนๆ ใส่จานสวยๆให้กิน ทำไมเจ้าไม่ไปอยู่ในปราสาทกับพวกเราล่ะ”
	“ข้ายอมรับว่ามันน่าสนใจ” หมาป่ากล่าว “แต่ข้าไม่ใช่สุนัขบ้าน เขาคงไล่ข้าออกมา”
	“ไม่มีใครจับได้หรอก” เพื่อนของมันว่า “ในบ้านเจ้านายข้า เรามีกันหลายตัว เชื่อข้าเถอะ เจ้าปลอดภัยแน่”
	หมาป่านึกภาพตัวเองกินอาหารร้อนๆ บนจานสวยๆ งีบหลับอย่างเป็นสุขข้างเตาผิง และเล่นกับเพื่อนใหม่ๆ ของมันอย่างสบายใจ
	“ข้าไปด้วยก็ได้” มันกล่าว
	เช้าตรู่วันรุ่งขึ้น มันออกเดินทางไปกับนักแสวงบุญเดินเคียงไปกับเพื่อนใหม่ของมัน ขณะพระอาทิตย์ขึ้นมันสังเกตเห็นว่าขนของสุนัขบ้านช่างเงางามและนัยน์ตาสุกใสใต้แสงยามเช้าที่ตีนเขา พวกมันก็มาถึงที่ราบและมองเห็นกำแพงเมืองอยู่ไกลๆ
	“บ้านใหม่ของเจ้าไงล่ะ” สุนัขบ้านบอก
	หมาป่าหันไปอำลาภูเขา
	“เร็วเข้า” สุนัขบ้านบอก “เดี๋ยวก็ถูกทิ้งไว้หรอก” มันโน้มตัวมาดันให้หมาป่าเดินต่อ
	“ตรงคอเจ้ามีรอยแปลกๆ อะไรน่ะ” หมาป่าถาม “ดูอย่างกับขนถูกสีไปมาจนสึกอย่างนั้นแหละ”
	“ไม่มีอะไรหรอก” สุนัขบ้านกล่าว “ในบ้านเจ้านายข้า สุนัขทุกตัวมีรอยแบบนี้ทั้งนั้น มันโดนปลอกคอหนังสีจนถลอกน่ะ”
	“ปลอกคองั้นหรือ”
	“บางครั้งเจ้านายก็ผูกเราไว้ ตอนที่ไม่อยากให้เราเดินเพ่นพ่าน หรือตอนที่อยากพาพวกเราไปบางแห่ง”
	หมาป่าทำหน้างุนงง “แปลว่า เจ้ายอมให้คนล่ามโซ่ไว้งั้นหรือ”
	“ไม่นานเจ้าก็จะชินเองแหละ” สุนัขบ้านกล่าว
	หมาป่าหันกลับไปมองภูเขาอีกครั้ง
	“ป่าเป็นที่ที่ไม่น่าอยู่ก็จริง” มันกล่าว “แต่ที่นั่นไม่มีโซ่ตรวน ไม่มีปลอกคอ ไม่มีใครห้ามให้เดินเล่นเพ่นพ่าน”
	“คิดถึงความสะดวกสบายสิ” สุนัขบ้านกระตุ้น “อาหารดีๆ ทั้งนั้น มันไม่คุ้มกับการสวมปลอกคอหรอกหรือ”
	หมาป่าส่ายหัว “ข้ายอมหิวอย่างสัตว์ที่มีอิสระ ดีกว่าอิ่มหมีพีมันแต่ถูกล่ามโซ่ไว้ ลาก่อน สหาย”
	มันพูดพร้อมกับหันหลังและมุ่งหน้ากลับขึ้นภูเขาไปยังถ้ำของมัน ค่ำคืนที่หิวโหย สถานที่ล่าเหยื่อเดิมๆ และอิสรภาพที่หาค่าไม่ได้
“นิทานเรื่องนี้สอนให้รู้ว่า”
อิสรภาพ
เป็นสิ่งที่หาค่าไม่ได้
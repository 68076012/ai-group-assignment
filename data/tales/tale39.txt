กระดิ่งผูกคอแมว
	ขอต้อนรับเด็กๆที่น่ารักทุกคน --โปรดทำตัวตามสบาย! ถ้าเธอกำลังมองหาเรื่องสนุกๆอยู่ละก็ เธอมาถูกที่แล้ว ฉันชื่ออีสป บางคนอาจจะเคยได้ยินชื่อฉัน ฉันเป็นนักเล่านิทานยังไงล่ะ บางคนบอกว่าฉันเล่านิทานเก่งที่สุดในโลก แต่เรื่องนั้นฉันก็ไม่รู้ว่าจริงไหม!
	นิทานของฉันเป็นเรื่องสั้นๆง่ายๆ ส่วนใหญ่เป็นเรื่องของสิงสาราสัตว์และชาวบ้านทั่วไป ไม่ใช่เรื่องราวของวีรบุรุษผู้กล้าและวีรกรรมยิ่งใหญ่อะไร ถ้าเธอตั้งใจฟังให้ดี เธอจะรู้ว่าแต่ละเรื่องล้วนแฝงสาระให้กับผู้ฟัง เพื่อสอนพวกเขาว่าทำอย่าไรจึงจะฉลาดและมีความสุข
	บางครั้งมีคนถามว่าฉันจำเมื่อครั้งที่เล่านิทานเรื่องแรกได้ไหม ความจริงคือฉันจำไม่ได้หรอก แม้แต่ตอนเป็นเด็กที่ต้องทำงานทั้งวันทั้งคืนในทุ่งหญ้าของเจ้านาย ความคิดต่างๆ จะผุดขึ้นมาเองในหัว และฉันจะเล่าให้เพื่อนๆฟังเพื่อความเพลินเพลิน ฉันเป็นทาสตั้งแต่เกิด และทาสไม่มีอะไรที่เป็นของตัวเองยกเว้นเสียง แต่ฉันจำครั้งแรกที่เล่านิทานเรื่องโปรดเรื่องหนึ่งได้ ตอนนั้นฉันยังเด็กทีเดียว ฉันกับทาสเด็กอีกคนถูกจับได้ว่ากำลังแอบกินสตูในบ้านของเจ้านาย ผลจึงออกมาว่าพวกเราถูกโบยอย่างรุนแรง
	เพื่อนๆที่ถูกโบยก้น เสนอให้พวกเราหนีไป ทั้งสองบอกให้เราขโมยทองจำนวนหนึ่งของเจ้านายเพื่อเอาไว้ใช้ระหว่างเดินทางออกทะเล เราจะไปเข้าร่วมกับกลุ่มโจรสลัดที่ร่ำรวยจาการปล้นสะดมเรือและจับเจ้าชายเพื่อเรียกค่าไถ่ พวกเขาไม่ได้สนใจด้วยซ้ำว่าจะเกิดอะไรขึ้นถ้าถูกจับ หรือถ้าโจรสลัดไม่รับพวกเรา หรือถ้าพวกเราเกิดเมาคลื่นขึ้นมาล่ะ จะทำอย่างไร ดังนั้น เพื่อสอนบทเรียนเรื่องการวางแผนให้พวกเขา ฉันจึงเล่านิทานเรื่องกระดิ่งผูกคอแมว! ให้พวกเขาฟัง
	ในหุบเขารอบกรุงเอเธนส์มีไร่แห่งหนึ่ง และที่ไร่แห่งนั้นมีหนูจำนวนมากอาศัยอยู่นับร้อยๆตัว เนื่องจากเจ้าของไร่แก่แล้วและสายตาผ้าฟาง พวกหนูจึงกลายเป็นเจ้าของที่ หนูขนสีทองทำรังอยู่ในทุ่งข้าวโพด หนูขนสีเทาอมฟ้าสร้างบ้านอยู่ในโรงเรียนเก็บเมล็ดข้าวด้วยการใช้ฟันอันแหลมคมกัดทะลุกระสอบ มีหนูในโรงรีดนม หนูในตู้กับข้าว หนูในรางหญ้า หรือแม้แต่หนูในหนอน โอ้โฮ เจ้าพวกนี้! พวกมันช่างสุขสบายราวกับเป็นเจ้าของที่เสียจริง จนกระทั่งเช้าวันหนึ่ง เจ้าของไร่พบอึหนูในน้ำผึ้งซึ่งเขาเตรียมไว้เป็นอาหารเช้า เขาจึงตัดสินใจไปซื้อแมวมาตัวหนึ่ง!
	สำหรับพวกหนูเล็กๆแล้ว เจ้าแมวตัวนั้นช่างดูน่ากลัว แถมมีขนหยาบทั้งตัว มันออกล่าเหยื่อผู้เคราะห์ร้ายทั้งวันทั้งคืน มันดักรออยู่นอกรูหนูและสะกดรอยพวกหนูด้วยอุ้งเท้าที่ฉับไวไร้สุ้มเสียง เวลาตะครุบเหยื่อ เขี้ยวและกรงเล็บของมันคมกริบราวกับคมมีดของมัจจุราชเลยทีเดียว
	สุดท้ายพวกหนูก็ทนไม่ได้อีกต่อไป พวกมันต้องทำอะไรสักอย่างกับเจ้าแมวชั่วร้ายตัวนั้น พรรคพวกของมันหลายตัวถูกกลืนหายลงไปในลำคอที่หิวอยู่ตลอดเวลาของเจ้าแมว แต่จะมีวิธีไหนให้สัตว์ตัวเล็กๆที่ปกป้องตัวเองไม่ได้อย่างพวกมันเอาชนะสัตว์ร้ายตัวใหญ่เทอะทะอย่างเจ้าแมวได้นะ
	หนูผู้เฒ่าเรียกสมาชิกหนูทุกตัวมาประชุมในสวนส้มหลังโรงนา ซึ่งทั้งหนูตามท้องนากันหนูบ้านจะมารวมตัวกันได้ โดยไม่ต้องเดินทางจากบ้านมาไกลนัก พวกมันเจอกันตอนบ่ายแก่ๆวันหนึ่ง ตอนที่เจ้าแมวกำลังงีบหลับบนกำแพงสวน หนูมาชุมนุมกันเป็นแถวๆใต้ต้นไม้ ทั้งหนูสีน้ำตาล สีดำ สีเทา และสีแยมผิวส้ม ทุกตัวต่างก็สั่นเทาจนหนวดบางๆกระดิกไปมา
	พวกมันต่างก็มีเรื่องที่อยากจะพูด ทั้งความคิดที่จะเสนอ ความคิดเห็นที่จะหารือ บางตัวมีเรื่องสยองขวัญจะเล่า “เจ้าแมวตัวนั้นย่องมาหาลูกๆฉันตอนกำลังแทะเชือกเส้นหนึ่งอยู่”
	“มันตะครุบลูกๆตัวน้อยของฉันตอนกำลังเล่นอยู่ในสวนครัว”
	“แล้วเราจะป้องกันตัวอย่างไรดี” หนูผู้เฒ่าขัดขึ้น “ตอนนี้มาช่วยกันคิดเรื่องนี้กันก่อนเถอะ”
	หนูบางตัวยื่นข้อเสนอที่น่าขัน
	“ขังเจ้าแมวนั่นไว้ในโรงนาสิ”
	“ผลักมันลงหลุมลึกไปเลย”
	“ลงบ่อน้ำเลยสิ!”
	“จับมันโยนลงแม่น้ำดีกว่า! พวกแมวกลัวน้ำเดี๋ยวมันต้องร้องโหยหวนดังเท่ากับพวกเรารวมกันแน่”
	“แค่นั้นยังกำจัดมันไม่ได้หรอก” หนูผู้เฒ่ากล่าว “เดี๋ยวเจ้าของไร่ก็ซื้อตัวใหม่มาอีก”
	หนูขาวสามตัวยกอุ้งเท้าขึ้นจะพูด ทุกตัวเงียบเสียงลงทันที เพราะถึงแม้พวกมันจะยังเด็ก หนูขาวก็ถือว่าฉลาดมาก พวกมันเพิ่งสร้างบ้านในหีบไม้ที่เจ้าของไร่เอาไว้เก็บเอกสารทางกฎหมาย และยังทำลายม้วนกระดาษแห่งปัญญาของเจ้าของไร่จนหมด
	“ปัญหาก็คือว่า” หนูขาวตัวแรกกล่าว “พวกแมวไม่ส่งเสียงเลยตอนย่องมาหาเรา นกฮูกดังขยับปีกดังพั่บๆ งูยังแลบลิ้นดังแฉ่ๆ แต่แมวกลับเงียบกริบ ไม่มีเสียงกระชิบหรือว่าเสียงอะไรสักแอะ”
	“ทางออกของสถานการณ์คับขับของเรานั้นง่ายมาก” หนูสีขาวตัวที่สองกล่าว “คนโง่ก็มองออกว่าต้องทำอย่างไร ที่เราต้องการก็แค่กระดิ่งกระดิ่งเล็กๆกับริบบิ้นยาวๆสักเส้น”
	หนูทั้งหมดต่างมองหน้ากันด้วยความสงสัยว่าพวกมันหูฝาดไปหรือเปล่าพวกมันจะเอากระดิ่งกับริบบิ้นมาทำอะไรกันแน่
	หนูฉลาดตัวที่สามกระแอม “ถ้าพวกเราตัวใดตัวหนึ่งย่องไปหาเจ้าแมวนั่น และเอากระดิ่งผูกคอมันตอนที่มันหลับอยู่ พวกเราทั้งหมดก็จะปลอดภัย เพราะกระดิ่งจะส่งเสียงทุกครั้งที่เจ้าสัตว์ร้ายนั่นขยับตัว ทีนี้พวกเราก็จะได้ยินเสียงของมันตอนที่มันพยายามจะย่องเข้ามา แล้วเราก็จะหนีได้ทันก่อนที่จะถูกมันตะครุบ”
	เสียงเห็นด้วยดังกึกก้อง ช่างเป็นความคิดที่ชาญฉลาดอะไรเช่นนี้แถมยังง่าแสนง่ายอีกด้วย แค่เพียงกระดิ่งอันเล็กกับริบบิ้นยาว! มีแต่หนูฉลาดสามตัวที่วางแผนการฉลาดปราดเปรื่องเช่นนี้ได้
	หนูผู้เฒ่าไต่ขึ้นต้นไม้และโบกอุ้งเท้าจนทุกตัวในที่ประชุมเงียบเสียงลง มันคงจะโบกหางด้วย แต่หางของมันกุดเหลือแต่ตอ เพราะถูกเจ้าแมวตัวนั้นกัดจนขาด
	“แผนการของพวกหนูขาวนั้นฉลาดและกล้าหาญจริงๆ” มันกล่าว “แต่สมาชิกตัวไหนล่ะที่จะเอากระดิ่งไปผูกรอบคอเจ้าสัตว์ร้าย”
	ที่ชุมนุมเงียบเสียงลงทันควัน สายตาทุกคู่หันไปที่กำแพงสวนที่เจ้าแมวยังคงหลับอยู่ แม้จะอยู่ไกล แต่พวกมันก็ยังเห็นกล้ามเนื้ออันทรงพลังกระเพื่อมขึ้นลงใต้ขนของมันอยู่ดี
	“พวกเราตัวเล็กเกินกว่าจะไต่ขึ้นหลังเจ้าแมวนั่น” หนูในทุ่งนากลืนน้ำลายดังเอื๊อก
	“คงมีพวกเราสักตัวยอมทำละน่า แต่พวกเราเสียงดังเกินกว่าจะย่องเข้าหาแมวที่หลับอยู่” หนูในโรงงานเก็บเมล็ดข้าวร้องจี๊ดๆ “เจ้าสัตว์ร้านนั่นคงตื่นก่อนที่เราจะทันได้ผูกกระดิ่งเป็นแน่”
	“แถมตัวพวกเรายังมีกลิ่นเนย” หนูในโรงรีดนมร้อง
	ด้านบนกำแพงสวน เจ้าแมวตื่นขึ้นและหาว มันนอนหลับอยู่นานพอสมควรจนท้องร้องด้วยความหิว ตาของมันสะท้อนแสงอาทิตย์ยามเย็น ขณะที่มองหาเหยื่อไปรอบๆ ที่มันเห็นอยู่ใต้ต้นส้มนั่นคืออะไร ใช่พวกหนูโง่แต่เนื้อฉ่ำทั้งโขยงหรือเปล่านะ
	เจ้าแมวหัวเราะหึๆ เลียริมฝีปาก มันกระโดดลงพื้นอย่างสง่างาม และก่อนที่พวกหนูจะสังเกตเห็นว่ามันใกล้เข้ามา มันก็ดีดตัวลงตรงกลางที่ชุมนุมพอดี พร้อมกับแยกเขี้ยวและกางกรงเล็บ พวกหนูเผ่นกันไปคนละทิศละทางพร้อมกับร้องจี๊ดๆ จนเสียงหลงและตัวสั่นด้วยความกลัว
	แล้วแผนการอันชาญฉลาดของพวกมันก็จบลงด้วยประการฉะนี้!

“นิทานเรื่องนี้สอนให้รู้ว่า”
คิดน่ะง่าย
แต่ทำสิยาก
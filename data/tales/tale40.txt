กบเลือกนาย
	เชิญนั่งตามสบาย ผู้ฟังที่แสนดีของฉัน ถึงเวลาเล่านิทานอีกแล้ว
	ครั้งหนึ่งกษัตริย์โครเอซัสส่งตัวฉันไปกรุงเอเธนส์ ซึ่งพวกเศรษฐีอยากกำจัดเพซิสเตรตัส ผู้ครองนครของตน “ช่วยทำให้พวกเขาตาสว่างที” โครเอซัสขอร้องฉัน
	กลายเป็นว่าหน้าที่นี้ยากกว่าที่ฉันคิด ประชาชนชาวเอเธนส์ดูมุ่งมั่นที่จะเปลี่ยนผู้ครองนคร ฉันชี้ให้เห็นว่าเพซิสเตรตัสได้ช่วยเหลือคนยากจนมามาก เขาลดภาษี เขาช่วยรักษาคนป่วยกระเสาะกระแสะ และยังสร้างท่อน้ำพิเศษเพื่อส่งน้ำเข้าสู่เมืองอีกด้วย “ใครจะสร้างสิ่งปลูกสร้างสาธารณะที่งดงามแบบนี้ได้อีก” ฉันถาม
	“ไม่มีหรอก” พวกเขายอมรับ “แต่เพซิสเตรตัสเป็นนายพล – เป็นทหารที่หยาบกระด้าง เราอยากได้คนที่ดูนุ่มนวลกว่านี้”
	“แต่ผู้ครองนครคนต่อไปอาจเป็นคนเห็นแก่ตัวและเหี้ยมโหดก็ได้” ฉันเตือนพวกเขา “ไม่เข้าใจหรือ ถ้าของมันยังดีอยู่ แล้วจะไปซ่อมมันทำไม”
	พวกเขาดูสับสน เพื่อโน้มน้าวใจพวกเขาให้ได้ ฉันจึงเล่านิทานสั้นๆ เรื่องหนึ่งให้ฟัง ชื่อเรื่อง กบเลือกนาย...
	กบจำนวนมากเคยอาศัยอยู่ใกล้ภูเขาโอลิมปัส น้ำในสระลึกและอุดมไปด้วยวัชพืชที่แม่กบเอาไว้วางไข่ อากาศรอบๆ สระเต็มไปด้วยแมลงที่พวกมันใช้ลิ้นเหนียวๆ จับกิน เหนือสิ่งอื่นใดมีต้นกกแผ่นหนาขึ้นอยู่ทั่วสระ ไว้คอยกำบังพวกกบจากสัตว์ร้าย ชีวิตเป็นดั่งงานรื่นเริงใหญ่สำหรับพวกมัน ซึ่งพวกมันฉลองด้วยการว่ายน้ำตลอดเวลา และร้องเพลงกันเนิ่นนานยามอาทิตย์ขึ้นและอาทิตย์ตกดิน
	วันหนึ่ง นกนางแอ่นสองตัวมาพักดื่มน้ำบนต้นกก “ฉันจะไปส่งข่าวให้พระราชานกนางแอ่น” นกตัวหนึ่งกล่าวกับนกอีกตัวอย่างภาคภูมิใจ
	กบรุ่นเยาว์สองตัวได้ยินเข้า “พวกเจ้ามีพระราชาด้วยหรือ” พวกมันถาม
	“สัตว์ทุกชนิดมีพระราชาทั้งนั้นแหละ” นกนางแอ่นกล่าว
	“พวกเราไม่เห็นมีเลย” พวกกบรุ่นเยาว์พูดอย่างเป็นกังวล
	“ต้องมีสิ” นกนางแอ่นยืนกราน “เขาคงอยู่อีกสระหนึ่ง พวกเจ้าไม่เคยได้ยินข่าวจากเขา หรือส่งเครื่องบรรณาการให้เขาเลยหรือ”
	พวกกบส่ายหัว และเริ่มสะกิดใจว่าพวกมันไม่มีผู้นำ ไม่มีใครคอยดูแล ขณะที่สระของมันก็ดูไม่เหมือนสวรรค์ตรงไหน ชีวิตว่างเปล่าไร้ซึ่งความหมายเสียจริง
	ขณะที่เกิดความไม่พอใจขึ้น กบที่อาวุโสที่สุด และอ้วนที่สุดในสระก็เรียกประชุม “เราต้องทูลขอให้ซีอุส เจ้าแห่งทวยเทพทั้งปวงประทานพระราชาให้เรา” มันกล่าว “มาสวดอ้อนวอนกันเถิด” แล้วกบทุกตัวก็ประสานมือกัน หลับตาและเริ่มร้องพร้อมๆ กัน
	“โอ เทพซีอุสผู้ยิ่งใหญ่ พวกเราไซร้พร้อมกันร้องสรรเสริญ ขอท่านโปรดเมตตาพวกเราเทอญ จงอัญเชิญพระราชามาให้เรา!”
	ยังไม่ทันที่พวกมันจะสวดอ้อนวอนจบ ก็เกิดฟ้าแลบลงมา จนทุกตัวสะดุ้งโหยง แล้วก็มีของใหญ่ๆ ตกลงมาจากฟากฟ้า มันตกกระทบสระเสียงดังลั่น จนคลื่นแตกกระจายไปบนฝั่ง พวกกบพากันตกใจกลัว กระโดดหนีไปหลบในต้นกกใกล้ๆ แล้วจึงแอบมองออกมาทีละตัว สิ่งที่ลอยอยู่ในสระคือสัตว์ประหลาดตัวเทอะทะ ตัวของมันยาวผิวหยาบ และเงียบกริบเหมือนป่าช้า
	“ต้องเป็นพระราชาของพวกเราแน่” พวกกบกระซิบด้วยความหวาดกลัว “เทพซีอุสคงตอบคำ อ้อนวอนของพวกเราแล้ว”
	พวกมันรวบรวมความกล้าและเข้าไปใกล้เจ้านายคนใหม่ที่กำลังหลับอยู่อย่างเงียบกริบที่สุดเท่าที่จะทำได้ พวกกบรุ่นเยาว์เอาใบบัวมาร้อยเป็นพวงมาลัยประดับทั่วตัวพระราชาองค์ใหม่
	ทว่า พระราชายังเงียบสนิท พวกกบอยากให้เขาพูด หรือออกคำสั่ง แต่เขาก็ไม่พูด ถึงอย่างนั้น ทุกตัวก็ดีใจที่มีผู้นำ เพราะทำให้พวกมันเท่าเทียมกับสัตว์ทุกชนิดในโลก พวกมันจึงร้องสรรเสริญเขาทุกคราที่พระอาทิตย์ขึ้นและตก
	หนึ่งหรือสองสัปดาห์ต่อมา นกนางแอ่นตัวหนึ่งแวะมาดื่มน้ำที่สระอีกครั้ง มันเพิ่งไปส่งข่าวให้พระราชานกนางแอ่นและกำลังจะกลับบ้าน
	“นั่นไม่ใช่พระราชาเสียหน่อย” มันว่าเมื่อพวกกบให้มันดูสัตว์ประหลาดตัวเทอะทะในน้ำ “นั่นมันซุงต่างหาก แค่ไม้ท่อนหนึ่ง มันคงหักลงมาจากต้นไม้”
	พวกกบตกตะลึงพรึงเพริด เทพซีอุสเล่นตลกกับพวกมันอย่างร้ายกาจแบบนี้ได้อย่างไร เหตุใดจึงส่งซากไม้มาให้เป็นพระราชาของพวกมัน
	“เราต้องการพระราชาที่มีชีวิตจริงๆ ต่างหาก” ทุกตัวตอบพร้อมกัน “พระราชาที่พูดได้และออกคำสั่งพวกเราได้ -- ผู้นำที่สง่างามและน่าประทับใจแบบพระราชาของสัตว์อื่นๆ”
	กบที่อาวุโสที่สุดเรียกประชุมอีกครั้ง พวกกบประสานมือ หลับตาและเริ่มร้องอีกครั้ง
	“โอ เทพซีอุสผู้ยิ่งใหญ่ พวกเราไซร้พร้อมกันร้องสรรเสริญ ขอท่านโปรดเมตตาพวกเราเทอญ จงอัญเชิญพระราชามาให้เรา!”
	แล้วก็เป็นเหมือนครั้งก่อน สายฟ้าแลบลงมาจนพวกกบพากันหนีไปหลบในต้นกก จากตรงนั้น พวกมันมองขึ้นมาเห็นจุดสีขาวบนฟ้า ค่อยๆลองลงสู่พื้นดิน เหมือนกับกระดาษหนังที่ถูกลมพัดลงมาจากภูเขาโอลิมปัสอย่างไรอย่างนั้น ขณะที่ใกล้เข้ามา พวกกบก็ดูออกว่ามันคือนกที่สง่างามแบบที่ไม่เห็นมาก่อน มันมีคอและขายาวระหง มีขนสีม่วงประดับอยู่บนหน้าอกของมัน
	นกตัวนั้นหุบปีกอย่างสง่างามและเข้ามาพักในน้ำ
	“ถวายพระพรพระราชากบองค์ใหม่ พวกเราขอต้อนรับพระองค์ด้วยความยินดี” พวกกบแก่ๆออกมาจากต้นกกอย่างระมัดระวัง พร้อมกับโค้งคำนับ ผู้นำตัวใหม่ไม่ตอบรับการทักทาย มันกลับมองไปรอบๆด้วยดวงตาดุดัน และส่ายจะงอยปากขาวๆสีเหลืองที่มีปลายแหลมคมไปมา
	มันยกปีกเล็กน้อย และพุ่งไปข้างหน้าอย่างรวดเร็วปลายสายฟ้าของเทพซีอุส กบอาวุโสที่สุดหายลงไปในคอหอยของมัน ตัวอื่นๆร้องด้วยความกลัวและกระโจนหาที่กำบังท่ามกลางต้นกก เทพซีอุสทรงพิโรธที่พวกมันไม่พอใจพระราชาองค์แรก จึงส่งนกกระสามาแทน -- ซึ่งอาหารโปรดของนกคือกบกับปลานั่นเอง
	การดำเนินชีวิตของพวกกบเปลี่ยนไปทุกวันต้องใช้ชีวิตด้วยความหวาดกลัว จะออกจากที่ซ่อนก็ต่อเมื่อพระราชาไม่อยู่หรือกำลังหลับ และพวกมันไม่สามารถมาร่วมร้องเพลงยามพระอาทิตย์ขึ้นและตกได้อีกต่อไป เหล่ากบต่างเสียใจว่าตนไม่น่าทูลขอผู้นำจากเทพซีอุสเลย ตอนที่ไม่มีผู้นำ พวกมันเคยมีชีวิตที่ดีกว่านี้มาก 

“นิทานเรื่องนี้สอนให้รู้ว่า”
จงพอใจ
ในสิ่งที่ตนมีอยู่
หนูบ้านกับหนูนา
	“กินอาหารกลางวันที่ต่างจังหวัด--น่าสนใจเป็นที่สุด!” หนูบ้านอุทานเมื่อได้รับบัตรเชิญจากญาติของมัน ซึ่งผู้นำข่าวนี้มาแจ้งก็คือคุณไปรษณีย์นกนั่นเอง “อากาศสดชื่น แสงแดดอ่อนๆ มีแต่ความเงียบและสงบสุข...” หนูน้อยยังคงฝันเฟื่องต่อไป ขณะที่มองออกไปนอกหน้าต่างแล้วเห็นความวุ่นวายตรงถนนข้างล่าง “เชื่อเลยว่าอาหารต้องมีรสชาติวิเศษสุด เวลาที่เราพักผ่อนอยู่ในสวนดอกไม้ใต้ท้องฟ้ากว้าง”
	“ขอโทษนะจ๊ะ” นกไปรษณีย์พูด มันกำลังคอยอยู่ที่ขอบหน้าต่างอย่างร้อนใจ “ต้องตอบจดหมายไหม”
	“โอ จริงสินะ” หนูบ้านพูด “ช่วยบอกเขาด้วยว่าฉันยินดีที่จะไป ฉันจะไปถึงที่นั่นตอนเที่ยงวันพรุ่งนี้” นกไปรษณีย์พยักหน้าแล้วบินหายไปในท้องฟ้า
	เช้าตรู่วันรุ่งขึ้น หนูน้อยลอดตัวออกจากประตูบ้านในเมืองหลังที่มันอาศัยอยู่ แล้วออกเดินทางไปเยี่ยมญาติของมันที่ต่างจังหวัด
	หนูน้อยวิ่งไปตามถนนที่มีแต่ความจอแจ มันแทรกตัวผ่านเท้าของผู้คนอย่างเร่งรีบ จนมาถึงสถานีรถไฟ ผู้โดยสารนับร้อยเคลื่อนตัวออกจากรถไฟไปสู่ชานชาลา พวกเขาต่างถือกระเป๋าเดินทางและร่มอยู่ในมือ หนูน้อยหลบหลีกขาของคนเหล่านั้นอย่างรวดเร็ว แล้วกระโดดขึ้นรถไฟได้ทันเวลาพอดี ประตูปิดตามหลังมันและรถไฟก็เคลื่อนตัวออกจากสถานี
	เจ้าหนูไต่ขึ้นไปยังที่ว่างข้างหน้าต่าง มันมองภาพเมืองอันวุ่นวายที่วิ่งผ่านไป บ้านและร้านรวง ตรอกซอยและถนน ผู้คนและเสาไฟ รถประจำทางและรถยนต์ขับผ่านไปอย่างรวดเร็ว ภาพเหล่านั้นค่อยๆ เปิดทางให้เนินเขาสีเขียวสูงๆ ต่ำๆ ลดหลั่นกัน และทุ่งดอกไม้กว้างสุดตาเผยออกมา
	กระทั่งรถไฟมาหยุดที่สถานีชนบทที่เงียบเหงาแห่งหนึ่ง เจ้าหนูจึงกระโดดลง มันกระโดดลงไปตามขั้นบันไดที่สถานีแล้วมายืนอยู่บนถนนนอกเมืองสายเล็กๆ ที่แสนเงียบเหงา ผึ้งส่งเสียงหึ่งๆ เบาๆ ในอากาศ ท้องฟ้าเป็นสีฟ้าเข้มปราศจากเสียงใดๆ ไม่มีภาพผู้คนที่เร่งรีบหรือรถประจำทางเสียงดังให้ได้เห็นเลย
	หนูน้อยดึงบัตรเชิญออกจากกระเป๋าเพื่อจะดูเส้นทางที่ญาติของมันส่งมาให้ “จากสถานีให้ไปตามถนนสายเล็กๆ ลงเนิน แล้วเลี้ยวซ้ายไปทางทุ่งหญ้า” มันอ่าน “ตรงไปเรื่อยๆ จนกว่าจะได้ยินเสียงแม่น้ำ แล้วค่อยเลี้ยวขวาที่เดซีดอกที่สาม แล้วเธอจะพบทางเข้าบ้านอยู่ใต้ดอกป๊อปปี้”
	ไม่นานนัก หนูบ้านก็มาเคาะประตูไม้บานเล็กๆ ที่อยู่ในร่มเงาของดอกป๊อปปี้ที่กำลังไหวไปมา ญาติของมันเปิดประตูออก ร้องจี๊ดๆ ด้วยความดีใจ “ดีใจจังที่ได้เจอเธอ!” หนูนาร้อง “เข้ามาสิ!”
	หนูบ้านก้มหัวลอดเข้าไปข้างใน เช่นเดียวกับบ้านหนูในชนบทหลังอื่นๆ ในบ้านไม่มีอย่างอื่นนอกจากโพรงเล็กๆ โพรงหนึ่งในพื้นดิน และผนังว่างเปล่าและพื้นโคลน แต่สำหรับหนูบ้านผู้คุ้นเคยกับบ้านหลังใหญ่โต ที่ผนังมีกระดาษปิดตกแต่งและพื้นบ้านที่เงาวับ ที่นี่ก็น่าผิดหวังมากทีเดียว แต่หนูบ้านไม่อยากเสียมารยาท มันจึงแค่พูดออกมาว่า “ทำไมเราไม่ออกไปกินข้างนอกกันล่ะ วันนี้อากาศดีมากเลยนะ!”
	“เป็นความคิดที่ดี” หนูนาพูด แล้วมันก็วิ่งพรวดพราดไปที่ห้องเก็บของเพื่อจะเอาอาหารกลางวัน ต่อมามันก็กระวีกระวาดออกมาข้างนอกหอบเมล็ดดอกทานตะวันมาเต็มอ้อมแขน “ตามสบายเลยนะ” หนูนาพูด
	หนูบ้านแทะเมล็ดพืช “นี่ก็เป็นอาหารธรรมดาๆ” มันคิด “บางทีจานต่อไปอาจจะน่าตื่นเต้นกว่านี้ก็ได้”
	หนูนาสังเกตเห็นว่าญาติของมันกินไปเพียงนิดเดียวจึงพูดขึ้น “นี่จ้ะ” แล้วก็ยื่นเมล็ดดอกทานตะวันให้หนูบ้านเพิ่มอีก “กินให้เต็มที่เลยนะ”
	“ฉันไม่อยากอิ่มตั้งแต่อาหารเรียกน้ำย่อยน่ะ” หนูบ้านยิ้ม “ฉันอยากเก็บท้องไว้เผื่ออาหารหลัก”
	“อาหารหลักงั้นหรือ” หนูนาพูดอย่างแปลกใจ
	“ทั้งหมดก็มีอยู่แค่นี้แหละจ้ะ”
	หนูบ้านประหลาดใจ “แค่นี้เองหรือ” มันร้อง “แล้วปกติเธอกินอะไรล่ะ”
	“ก็กินเมล็ดพืชแบบนี้ไง” หนูนาตอบ “บางทีก็จะมีสตรอเบอรี่หนึ่งหรือสองลูก แต่ต้องเป็นหน้าของมันนะ...” หนูนาหยุดพูดเมื่อเห็นสีหน้าตกใจของญาติ
	“ไม่มีพายหรือ” หนูบ้านถาม “ไม่มีแซนด์วิช หรือมัฟฟิน หรือชีสบ้างหรือ”
	หนูนาส่ายหัว
	“แล้วเค้กช็อกโกแลต ทาร์ตแยม หรือว่าไอศกรีมล่ะ”
	“ฉันยังไม่เคยชิมด้วยซ้ำ” หนูนาตอบ
	“โถ ญาติที่รักของฉัน” หนูบ้านพูด “ชีวิตเธอยังไม่คุ้มค่า ถ้ายังไม่เคยได้ลองไอศกรีม” หนูบ้านลุกขึ้นยืน แล้วดึงหนูนาให้ลุกตาม
	“เราจะต้องออกจากที่นี่เดี๋ยวนี้” มันพูดอย่างหนักแน่น “เธอไปกินข้าวเย็นที่บ้านฉันเถอะ”
	“แต่ว่าฉันยังไม่เคยออกนอกเขตทุ่งนามาก่อนนี่” หนูนาร้องเมื่อพวกมันวิ่งไปที่สถานี
	“งั้นก็ได้เวลาที่เธอจะต้องออกจากทุ่งนาแล้วละ” หนูบ้านตอบ พวกมันกระโดดขึ้นรถไฟ แล้วปีนป่ายขึ้นไปยังที่นั่งข้างหน้าต่าง เมื่อรถไฟค่อยๆ เคลื่อนตัวผ่านชนบท หนูนามองออกไปนอกหน้าต่างอย่างตื่นเต้น จมูกของมันแนบกระจก ภาพทุ่งนาเปลี่ยนเป็นบ้านคนและถนน รถประจำทางและรถยนต์ ต่อมาไม่นานนักพวกมันก็มาถึงเมืองอันแสนวุ่นวาย
	เมื่อหนูทั้งสองก้าวออกจากสถานี หนูนาก็อ้าปากกว้าง ตัวมันสั่นด้วยความกลัวเมื่อเห็นรถวิ่งอย่างรวดเร็วผ่านหน้ามัน และตัวสั่นมากขึ้นเมื่อรถประจำทางขนาดยักษ์จอดเสียงเอี๊ยดข้างพวกมัน แต่ดูเหมือนหนูบ้านแทบจะไม่ได้สังเกตเห็นด้วยซ้ำ “เร็วเข้า” มันพูด แล้วมุดหายเข้าไปกับการจราจรอันแสนวุ่นวาย
	กว่าพวกมันจะมาถึงบ้านที่หนูบ้านอาศัย หนูนาก็เกือบจะถูกเหยียบ เฉียดถูกรถทับ และเหน็ดเหนื่อยเป็นที่สุด “ยินดีต้อนรับสู่บ้านอันต่ำต้อยของฉัน” หนูบ้านพูด แล้วหนูทั้งสองก็ลอดตัวผ่านประตูหน้าเข้าไป
	หนูนาร้องอุทาน เมื่อเห็นกระเบื้องเป็นมันเงาอยู่ทั่วไปหมด ผนังห้องมีดอกไม้งดงามแปลกตาคลุมอยู่ และบนเพดานมีโคมระย้าทำจากแก้วเจียระไนส่องแสงเหมือนดวงอาทิตย์ห้อยอยู่
	“เธอหิวหรือยัง” หนูบ้านถาม
	“หิวตาลายเลยละ” หนูนาตอบ
	“งั้นพวกเรารออะไรกันอยู่ล่ะ” หนูบ้านหัวเราะ หนูนาทั้งสองตัววิ่งผ่านพื้นกระเบื้องไปยังห้องอาหาร และปีนขึ้นไปตามขาโต๊ะอาหารขนาดยักษ์
	“อาหารเย็นตั้งโต๊ะแล้ว” หนูบ้านพูดอย่างโอ้อวด
	ปากของหนูนาอ้ากว้าง มันไม่เคยเห็นอาหารมากมายขนาดนี้มาก่อนในชีวิต มีชีสกองเป็นภูเขา และบิสกิตชิ้นเล็กๆ เรียงเป็นแถว องุ่นสีม่วงพวงโต และแซนด์วิชที่ชวนให้น้ำลายหกวางเป็นตั้งๆ และที่ปลายโต๊ะยังมีเค้กและของหวานน่าอร่อยมากมายเกินกว่าที่มันเคยฝันไว้วางอยู่
	“ตามสบายเลยนะ” หนูบ้านพูด ขณะชีสอยู่เต็มปาก
	หนูนาวิ่งไปรอบโต๊ะ ทำอะไรไม่ถูก มันดึงองุ่นตรงนี้แล้วแทะแซนด์วิชตรงนั้น ก่อนจะปีนไปทั่วกองชีส ชิมอาหารตรงนี้นิดตรงนี้หน่อยจนเต็มปาก
	“วี้ด!” หนูบ้านร้องเสียงแหลมจากฝั่งตรงข้ามของโต๊ะ ก่อนจะเลื่อนตัวไปตามช้อนลงมาที่ชามใส่ วิปครีม
	“รอฉันด้วย!” หนูนาตะโกนอย่างร่าเริงแล้วก็วิ่งไปร่วมสนุกด้วย
	หลังจากที่กินเค้กช็อกโกแลตเข้าไป และเลียน้ำตาลบนชิ้นเชอรี่พร้อมกับเคี้ยวทาร์ตสตรอเบอรี่ชิ้นใหญ่อย่างติดหนึบแล้ว หนูนาก็คิดว่าบ้านในเมืองหลังนี้ให้ความรู้สึกเหมือนเป็นบ้านตัวเองเลย ขณะที่มันกำลังเช็ดอุ้งเท้าด้วยผ้าเช็ดปากแข็งๆ สีขาว หนูบ้านก็ร้องว่า “มากับฉันสิ ฉันมีอะไรให้เธอประหลาดใจ” หนูบ้านใช้อุ้งเท้าลากญาติของมันไปยังถ้วยแก้วเย็นๆ ใบหนึ่งที่มีลูกกลมๆ ขนาดใหญ่สีขาวและสีชมพูอยู่ในนั้น “นี่...” หนูบ้านพูดอย่างตื่นเต้น “ไอศกรีมไงล่ะ”
	หนูทั้งสองแกว่งตัวขึ้นไปบนช้อนแล้วกระโดดลงไปในถ้วยใบนั้น “มันเย็นเจี๊ยบเลย!” หนูนาอุทาน
	“แน่อยู่แล้ว” หนูบ้านพูด “ลองชิมดูสิ”
	หนูนาจุ่มอุ้งเท้าลงไปในไอศกรีมแล้วเลีย มันส่งความรื่นรมย์อันหอมหวานเย็นจนสั่นสะท้านไปถึงสันหลังของเจ้าหนูน้อย “สวรรค์จริงๆ เลย!” หนูนาถอนหายใจ พร้อมกับหลับตาอย่างเป็นสุข
	ทันใดนั้น ประตูห้องอาหารก็เปิดออก ชายคนหนึ่งเดินเข้ามาในห้องเพียงชั่วพริบตา หนูบ้านก็กระโดดลงไปซ่อนตัวอยู่ด้านหลังถ้วยไอศกรีม แต่หนูนาตรึงแน่นอยู่กับที่ด้วยความกลัว “หาที่ซ่อนสิ!” หนูบ้านกระซิบ “เร็วเข้า ก่อนที่เขาจะเห็นเจ้า”
	เมื่อสติกลับมา หนูนาก็มุดตัวลงไประหว่างไอศกรีมสองลูก มันเย็นกว่าอากาศตอนกลางฤดูหนาวเสียอีก แต่หนูนาก็ไม่กล้าขยับมันหมอบตัวสั่น จนกระทั่งได้ยินเสียงประตูปิดลงอีกครั้ง แล้วเห็นใบหน้าของหนูบ้านกำลังมองลงมา
	“ตะ-ตอน-นี้-มะ-มัน-ปะ-ปลอด-ภัย-หระ-หรือ-ยะ-ยัง” หนูนาถาม ฟันของมันสั่นกระทบกันด้วยความหนาว
	“ปลอดภัยแล้ว” หนูบ้านตอบ พลางดึงตัวญาติของมันออกมาจากถ้วยไอศกรีม แล้วปัดเกล็ดน้ำแข็งออกจากหนวด “มากินพายแอปเปิ้ลกัน” หนูบ้านพูดให้หนูนาคลายความหวาดกลัว “พายจะช่วยให้เธออบอุ่นขึ้น”
	ขณะที่หนูบ้านและหนูนากำลังมุ่งหน้าไปยังพายแอปเปิ้ลอบที่สุดขอบโต๊ะ ก็มีเสียง “เมี้ยว” ดังขึ้น
	ก่อนที่หนูนาจะทันได้ถามว่าเกิดอะไรขึ้น แมวสีส้มตัวเขื่องท่าทางดุร้ายก็กระโดดขึ้นมาบนโต๊ะตรงหน้าพวกมัน
	“วิ่งให้เร็วที่สุด” หนูบ้านร้องเสียงแหลม
	คราวนี้ ไม่จำเป็นต้องบอกหนูนาซ้ำสอง ทั้งคู่หนีอย่างอลหม่านโดยมีแมวจี้ตามหลังมาติดๆ พวกมันวิ่งผ่านเค้กช็อกโกแลต ลอดตัวผ่านช่องระหว่างจานสองใบแล้ววิ่งไปรอบๆ ถาดชีส แมวขู่อย่างดุร้ายพร้อมกับวิ่งไล่หลังพวกมัน ทำให้แก้วล้มชามปลิวไปทุกทิศทุกทาง
	หนูทั้งสองวิ่งมาถึงขอบโต๊ะได้ทันเวลาพอดี เมื่อหนูนากระโดดลงจากโต๊ะ มันรู้สึกได้ว่ากรงเล็บของแมวพลาดหลังของมันไปอย่างหวุดหวิด หนูนากระโดดลงบนพรมผืนนุ่ม หัวใจเต้นถี่รัวด้วยความกลัว ด้านหลังของมัน เจ้าแมวกำลังขู่อย่างโกรธแค้นเมื่อมันเซถลาไปที่ขอบโต๊ะ ตะปบผ้าปูโต๊ะไว้เพื่อกันไม่ให้ตัวเองหล่นลงไป
	“ทางนี้!” หนูบ้านร้อง ชี้ไปทางรู้เล็กๆ ตรงริมผนัง
	มีเสียงร้องอย่างเจ็บปวดและเสียงโครมครามดังสนั่นเมื่อแมวหล่นลงมาที่พื้น มันดึงผ้าปูโต๊ะและจานกับแก้วทั้งหมดตามลงมาด้วย
	หนูน้อยทั้งสองมุดเข้ารูไปโดยไม่หันกลับมามอง แล้วทรุดตัวลงไปกองที่พื้นด้านหลังกำแพง สีข้างของหนูทั้งสองขยับขึ้นลง “นั่นก็แค่ข้อเสียเล็กๆ น้อยๆ ข้อหนึ่งของการใช้ชีวิตแบบคนที่มีระดับน่ะ” หนูบ้านหอบแฮก
	“ข้อเสียเล็กๆ น้อยๆ งั้นหรือ” หนูนาร้อง “เชิญเธอมีชีวิตแบบมีระดับของเธอต่อไปเถอะ ฉันขอกลับชนบทของฉันดีกว่า”
	“อะไรนะ” หนูบ้านพูด “แล้วก็อยู่โดยไม่มีอาหารจากสวรรค์พวกนี้น่ะหรือ”
	“ใช่” หนูนาตอบอย่างหนักแน่น “ฉันยินดีจะอยู่อย่างสงบสุขมากกว่ามาเสี่ยงชีวิต เพื่อแลกกับไอศกรีมหนึ่งอุ้งมือแบบนี้”
“นิทานเรื่องนี้สอนให้รู้ว่า”
ไม่มีที่ไหนจะอุ่นใจ
เหมือนบ้านเรา
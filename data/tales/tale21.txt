พรวิเศษจากนกน้อย
ฟรองซัวส์ เลอ เกลาเอค
	เช้าวันหนึ่งหลังจากหิมะตกหนักมาตลอดทั้งคืน กามีย์รีบตื่นมาเตรียมตัวออกไปเล่นกับเพื่อนๆ
	“แม่จ๋า! หนูออกไปเล่นกับเพื่อนนะ” เธอตะโกนบอกแม่ก่อนจะวิ่งตื๋อออกไปรวมกับเด็กอื่นๆ ที่กำลังเล่นปาหิมะกันอย่างสนุกสนานบนถนน ซึ่งตอนนี้กลายเป็นสนามเด็กเล่นไปแล้ว
	“กามีย์!” ใครคนหนึ่งตะโกนเรียก
	พอเธอหันไปก็ถูกปาด้วยหิมะก้อนเบ้อเริ่ม
	จูเลียนเพื่อนของเธอหัวเราะชอบใจ “ฮ่า ฮ่า ฮ่า โดนเต็มหน้าเลย”
	กามีย์รีบโกยหิมะแล้วขว้างกลับไป
	พวกเด็กๆ เล่นทำสงครามหิมะกันอย่างสนุกสนาน แต่ไม่นานก็เริ่มรู้สึกหนาว ทั้งหมดจึงตกลงกันว่าจะไปผิงไฟที่บ้านของจูเลียน
	ระหว่างที่กำลังเดินไปยังบ้านของจูเลียน กามีย์ก็ได้ยินอะไรบางอย่างจึงหยุดเดิน
	“หยุดทำไมล่ะกามีย์ รีบไปเถอะ หนาวจะแย่อยู่แล้ว” จูเลียนบอก
	“ฉันได้ยินเสียงอะไรบางอย่าง เธอไม่ได้ยินเหรอ” กามีย์ว่า
	“เสียงอะไรไม่เห็นได้ยินเลย ไปกันเถอะ ฉันอยากดื่มโกโก้ร้อนๆ กับขนมปังแสนอร่อยฝีมือแม่จะแย่อยู่แล้ว” จูเลียนเร่ง
	“นั่นไง ฟังสิ” กามีย์ยังยืนนิ่ง
	“จิ๊บ จิ๊บ” เสียงนั้นดังขึ้น
	“จริงด้วย มีเสียงจากตรงนั้น” จูเลียนพูดพลางชี้มือไปที่ใต้ต้นไม้ แล้วพวกเด็กๆ ก็พากันเดินไปดู
	“อยู่ตรงนี้เอง โถ...เจ้านกที่น่าสงสาร คงจะหนาวมากสินะ” กามีย์พูดพลางถอดหมวกไหมพรมของตัวเองออกมาคลุมตัวมันไว้
	“ไปหาคุณปู่กันเถอะ คุณปู่ต้องช่วยมันได้แน่ๆ” จูเลียนพูด
	ปู่ของจูเลียนเป็นคนเลี้ยงแกะที่เก่งมาก เวลามีสัตว์บาดเจ็บ ชาวบ้านก็มักจะพามาให้คุณปู่รักษา
	“ต้องให้มันนอนในกล่องที่ปูด้วยฟาง มันถึงจะอุ่นสบาย” คุณปู่บอกเด็กๆ เมื่อไปถึง
	กามีย์จึงไปหากล่องเล็กๆ มาใส่ฟางแล้ววางนกน้อยลงไป
	“หนูจะเลี้ยงมันจนโตเลย” กามีย์บอก
	“แต่ปู่ว่าเราช่วยกันรักษามันให้หาย แล้วปล่อยมันกลับไปอยู่กับครอบครัวตามธรรมชาติดีกว่าไหม” คุณปู่บอก
	“ก็ได้ค่ะ หนูจะรักษามันให้หาย แล้วก็ปล่อยมันไป”
	“ถ้าอย่างนั้นก็ให้เจ้านกอยู่ที่นี่ก่อน ปู่จะได้ช่วยดูแล”
	วันรุ่งขึ้น กามีย์รีบไปดูนกน้อยแต่เช้า
	“เป็นยังไงบ้างเจ้านก สบายดีหรือยัง” เธอพูดพลางลูบขนอันอ่อนนุ่มของเจ้านกเบาๆ
	“เกือบจะหายดีแล้วล่ะ ขอบใจเธอมากเลยนะที่ช่วยฉันไว้” มีเสียงตอบเธอ
	กามีย์ตกใจมาก
	“เธอ...เธอพูดได้เหรอ”
	“ได้สิ ทำไมจะไม่ได้ล่ะ” เจ้านกว่า
	“ฉันไม่เคยเห็นนกตัวไหนพูดได้มาก่อนเลย อย่างมากก็พูดประโยคซ้ำๆ ที่มีคนฝึกให้พูด ไม่ใช่พูดโต้ตอบกับมนุษย์อย่างนี้” กามีย์บอก
	“ก็เพราะเธอไม่เคยคิดที่จะคุยกับพวกฉันมากกว่าน่ะสิ สิ่งมีชีวิตทุกอย่างบนโลกนี้ล้วนมีภาษาของตัวเอง เพียงแต่พยายามฟัง เธอก็จะได้ยิน” เจ้านกอธิบาย
	“แล้วเธอชื่ออะไรล่ะ” กามีย์ถาม
	“ซิลแวง แล้วเธอล่ะ” มันถามบ้าง
	“ฉันชื่อกามีย์”
	“ฉันเคยเห็นเธอหลายครั้งแล้วล่ะ ตอนที่เธอเอาอาหารไปให้พวกนกที่หิวโหยน่ะ เธอเป็นเด็กดีมากนะ และเพื่อเป็นการตอบแทนที่เธอช่วยฉันไว้ ฉันจะให้เธอขอพรวิเศษได้สามข้อ” เจ้านกซิลแวงบอก
	“เธอจะทำได้ยังไง ในเมื่อเธอเป็นแค่นกเล็กๆ ตัวหนึ่งเท่านั้น” กามีย์สงสัย
	“แล้วใครบอกเธอล่ะว่าฉันเป็นแค่นกธรรมดา ฉันเป็นเทวดานะ เดี๋ยวจะแปลงร่างให้ดู” ซิลแวงพูด
	ทันใดนั้น! เจ้านกน้อยก็กลายเป็นเด็กผู้ชายสวมเสื้อหนังกับกางเกงยีนขาดๆ
	“โอ้โฮ! แต่งตัวอย่างกับนักร้องวงร็อก ไม่เห็นเหมือนเทวดาในหนังสือนิทานเลย” กามีย์แปลกใจ
	“ฉันเป็นเทวดารุ่นใหม่นะ จะให้แต่งตัวเชยๆ เหมือนเมื่อก่อนได้ยังไงล่ะ”
	“แล้วฉันขออะไรได้บ้างล่ะ” กามีย์ถาม
	“อะไรก็ได้ที่เธอต้องการ” เขาบอก
	“อืม...คิดได้อย่างหนึ่งแล้ว แต่ไม่รู้ว่าเธอจะทำได้หรือเปล่านะ”
	“ก็ลองบอกมาก่อนสิ”
	“ฉันอยากให้เธอช่วยซ่อมหลังคาบ้านของคุณปู่ให้หน่อยน่ะ เพราะมันเก่ามากแล้วและที่หลังคาก็มีรูรั่วตั้งหลายรู เวลาฝนหรือหิมะตก คุณปู่จะลำบากมาก”
	“เรื่องแค่นี้เอง สบายมาก เดี๋ยวเธอคอยดูนะ” แล้วซิลแวงก็เริ่มร่ายมนต์
“อะบราคะดา เทพธิดาพ่อมด ที่มีทั้งหมด จงมาทันที”
	ทันใดนั้นก็มีควันสีขาวลอยขึ้นรอบตัวของเขา พอกามีย์มองไปที่บ้านของคุณปู่ก็พบว่ามีเทวดา และนางฟ้ามากมายกำลังช่วยกันซ่อมแซมหลังคาบ้านของคุณปู่อย่างตั้งอกตั้งใจ เวลาผ่านไปไม่นานทุกอย่างก็เรียบร้อย
	“โอ้โฮ! ไม่น่าเชื่อเลย ฉันไม่คิดเลยว่าจะมีเทวดานางฟ้าอยู่จริงๆ” กามีย์บอกอย่างตื่นเต้น แต่พอเธอหันมาที่ซิลแวงก็ปรากฏว่าเขากลายร่างกลับไปเป็นนกน้อยเหมือนเดิมแล้ว
	“ขอบใจนะซิลแวง” เธอพูดพลางลูบขนมันเบาๆ
	วันต่อมากามีย์ก็ไปหาซิลแวงอีก
	“สวัสดีซิลแวง” เธอทัก
	แต่เจ้านกน้อยกลับนอนนิ่ง
	“เป็นอะไรไปซิลแวง ทำไมเธอดูเหมือนป่วยหนักอย่างนี้ล่ะ เมื่อวานยังดูแข็งแรงอยู่เลย”
	กามีย์เริ่มร้องไห้เพราะกลัวว่าเจ้านกน้อยจะเป็นอะไรไป
	“ร้องไห้ทำไม กามีย์” เสียงของนกตัวหนึ่งที่กำลังบินเข้ามาพูดขึ้น แล้วมันก็กลายร่างเป็นเทวดาน้อยซิลแวง
	“ฉันนึกว่านกตัวนี้เป็นเธอ ฉันเรียกแล้วมันไม่ตอบก็เลยนึกว่าเธอเป็นอะไรไปแล้ว”
	“นี่เพื่อนฉันเอง ฉันเห็นเขานอนหนาวอยู่ข้างนอกก็เลยพามาที่นี่” ซิลแวงอธิบายก่อนจะถามต่อ
	“แล้วเธอคิดออกหรือยังว่าจะขออะไรอีกสองข้อ”
	“ฉันคิดได้แล้วล่ะ แต่ข้อนี้ยากกว่าข้อแรกอีกนะ ไม่รู้ว่าเธอจะทำได้หรือเปล่า” กามีย์บอก
	“บอกมาสิ แล้วฉันจะลองดู”
	“อีกไม่กี่วันก็จะถึงวันคริสต์มาส ฉันอยากให้เด็กๆ ได้ของขวัญจากซานตาคลอสกันทุกคนเลย” เธอบอกความต้องการ
	“ยากเหมือนกันนะข้อนี้” ซิลแวงบอกก่อนจะร่ายมนต์
“อะบราคาดา ท่านซานต้าอยู่ไหน รีบมาเร็วไว ขอให้ช่วยที”
	ทันใดนั้นซานตาคลอสก็ปรากฏตัวขึ้น
	“สวัสดีจ้ะหนูน้อย มีอะไรให้ฉันช่วยหรือจ๊ะ” เขาถามกามีย์
	“คือหนูอยากให้เด็กทุกคนได้ของขวัญคริสต์มาสน่ะค่ะ พวกเขาจะได้มีความสุข” กามีย์พูด
	“ฉันก็อยากให้เป็นอย่างนั้นเหมือนกัน แต่ลำพังฉันคนเดียวก็คงไปแจกของขวัญให้เด็กทุกคนไม่ไหว เรื่องนี้คงต้องให้เทวดาน้อยช่วยแล้วล่ะ” ซานตาคลอสพูดพลางหันไปมองซิลแวง
	“ถ้าอย่างนั้นผมไปบอกเพื่อนๆ ให้มาช่วยคุณลุงแล้วกันนะครับ” ซิลแวงบอกก่อนที่จะกลายร่างเป็นนกแล้วบินไป
	พอกามีย์หันไปเพื่อจะพูดกับซานตาคลอสก็ปรากฏว่าเขาหายไปแล้ว กามีย์จึงกลับบ้าน
	สามวันต่อมาเป็นวันคริสต์มาส กามีย์มาหาซิลแวงแต่เช้า
	“ฉันจะมาขอพรข้อสุดท้าย” เธอรีบบอก
	“ว่ามาเลย” ซิลแวงพูด
	“ฉันขอให้ทุกคนในครอบครัวของฉันมีความสุขตลอดไป” เธอบอก
	ซิลแวงได้ฟังก็ยิ้มแล้วพูดขึ้นว่า
	“ฉันว่าเรื่องนี้ฉันคงไม่ต้องใช้อำนาจวิเศษอะไรช่วยหรอกนะ เพราะทุกอย่างขึ้นอยู่กับตัวของเธอเอง เธอคงรู้นะว่าทำอย่างไรคนรอบข้างของเธอจึงจะมีความสุข”
	พูดจบซิลแวงก็กลายร่างเป็นกน้อยแล้วบินจากไป
	กามีย์ยืนมองจนนกน้อยบินลับตาไปแล้วก็กลับบ้าน
	และตั้งแต่นั้นเป็นต้นมา กามีย์ก็ไม่ได้พบซิลแวงอีกเลย แต่เธอก็ยังจดจำนกน้อยที่แสนวิเศษนั้นได้ไม่มีวันลืม
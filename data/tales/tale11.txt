สะพานลอยเกเรกับเจ้าด่าง
พงศกร เถาทอง
	ณ ถนนสายหนึ่งใจกลางมหานคร ถนนสายนี้มีหกเลน รถราวิ่งกันขวักไขว่ และที่นี่มีสะพานลอยข้ามถนนอยู่แห่งหนึ่ง เป็นสะพานลอยนิสัยเกเร ชอบแกล้งคนที่ข้ามสะพานลอยเสมอ บางครั้งเมื่อมีชายหนุ่มเดินมาเพื่อข้ามสะพานลอย เจ้าสะพานลอยจอมเกเรก็จะแกล้งยืดตัวขึ้นเพื่อจะทำให้บันไดสูงขึ้น...สูงขึ้น...สูงขึ้นจนชายหนุ่มต้องปีนขึ้นบันไดทีละขั้น...ทีละขั้น...ทีละขั้น
	กว่าจะข้ามสะพานลอยนี้ไปได้ทำเอาเขาแทบหมดแรง หรือบางครั้งเมื่อเด็กๆ นักเรียนกำลังจะเดินข้าม เจ้าสะพานลอยจอมเกเรก็จะแกล้งหดตัวให้ทางเดินแคบลงจนเกือบแทรกตัวผ่านไปไม่ได้ และวันดีคืนดีหากว่ามีฝนตกเจ้าสะพานลอยก็จะแกล้งอมน้ำฝนที่ตกลงมาไว้ ไม่ปล่อยให้ระบายออกไป คนที่เดินข้ามสะพานลอยก็แทบจะต้องว่ายน้ำข้ามกว่าจะไปถึงอีกฝั่งได้ก็เนื้อตัวเปียกปอน
	ยิ่งยามกลางคืนหากมีหญิงสาวกำลังเดินข้ามสะพานลอยล่ะก็ เจ้าสะพานลอยจอมเกเรก็จะแกล้งดับไฟ แล้วทำเสียงน่ากลัวใส่ทันที
	“แบร่...”
	หญิงสาวตกใจคิดว่าถูกผีหลอก วิ่งหนีแทบตกบันได เจ้าสะพานลอยเกเรหัวเราะชอบใจ เหตุการณ์เป็นเช่นนี้ทุกวัน จนสุดท้ายก็ไม่มีใครใช้สะพานลอยข้ามถนนอีกเลย แต่ยังมีหมาจรจัดอยู่ตัวหนึ่งชื่อเจ้าด่าง ซึ่งยังคงพยายามข้ามสะพานลอยเพื่อมายังตลาดที่อยู่อีกฝั่งหนึ่งของถนน และทุกๆ ครั้งที่เจ้าด่างเดินขึ้นบันไดมาถึงบนสะพานลอย มันก็ยกขาขึ้นข้างหนึ่งแล้วฉี่เพื่อประกาศอาณาเขตของมัน
	เจ้าสะพานลอยจอมเกเรสุดที่จะทน จึงพยายามแกล้งเจ้าด่างทุกวิถีทางเพื่อไม่ให้มันเดินขึ้นมาบนสะพานลอยอีก แต่ไม่ว่าสะพานลอยจะพยายามยืดตัวเท่าไร เจ้าด่างก็พยายามปีนขึ้นมาได้เสมอ ไม่ว่าสะพานลอยจะพยายามหดตัวลงเท่าไร เจ้าด่างก็พยายามเดินลอดไปจนได้ หรือเมื่อฝนตกลงมาแล้วสะพานลอยอมน้ำไว้ เจ้าด่างก็พยายามว่ายน้ำข้ามสะพานลอยจากฝั่งตลาดเพื่อกลับไปนอนยังป้ายรถประจำทางที่ประจำ บางครั้งสะพานลอยก็แกล้งดับไฟ แต่แทนที่เจ้าด่างจะกลัว กลับหอนเสียงโหยหวน
	“โบร๋ว...”
	สะพานลอยตกใจกลัวนึกว่าเจ้าด่างเห็นผีจริงๆ จึงรีบเปิดไฟทุกดวง ช่วงเวลานั้นจึงเป็นคืนที่แสงไฟบนสะพานลอยสว่างไสวเป็นพิเศษ
	เวลาผ่านไป สะพานลอยก็ยังไม่สามารถกลั่นแกล้งหรือขัดขวางไม่ให้เจ้าด่างเดินข้ามสะพานลอยได้สักครั้งเดียว และสะพานลอยเกเรก็เริ่มสังเกตว่า ทุกครั้งที่เจ้าด่างเดินขึ้นมาบนสะพานแล้ว มันมักจะหยุดอยู่กลางสะพานยกขาหน้าเขย่งเกาะราวสะพานมองลงไปข้างล่างเสมอ
	อยู่มาวันหนึ่งขณะที่เจ้าด่างกำลังเขย่งเกาะราวสะพาน สะพานลอยจอมเกเรจึงถามขึ้นว่า
	“เจ้าหมาน้อยทำไมเจ้าต้องพยายามเดินข้ามสะพานลอยอย่างฉันไปให้ได้ ไม่ว่าฉันจะพยายามขัดขวางหรือกลั่นแกล้งเจ้าทุกครั้ง”
	“ก็ข้างบนนี้มันปลอดภัยกว่าข้างล่างนี่” เจ้าด่างตอบ
	“ไม่จริงหรอก ถ้าบนนี้ปลอดภัยจริง แล้วทำไมคนที่โดนฉันแกล้งถึงยอมลงไปเดินข้ามถนนล่ะ”
	“คงเพราะเขาไม่เคยเสียเพื่อนไปอย่างฉันน่ะสิ เดิมทีฉันเคยมีเพื่อนรักอยู่ตัวหนึ่งชื่อเจ้าจุด เราเป็นเพื่อนเล่นกันมาตั้งแต่ยังเด็ก เรามักไปไหนด้วยกันเสมอ และทุกวันเราต้องข้ามถนนสายนี้ ฉันชวนเจ้าจุดข้ามสะพานลอยเสมอแต่เจ้าจุดก็มักตอบว่า ข้ามสะพานลอยช้า ข้ามถนนเร็วกว่า เราเลยแยกกันระหว่างที่ฉันกำลังข้ามสะพานลอย ฉันก็ชะเง้อลงไปมองเจ้าจุดที่กำลังวิ่งข้ามถนนอย่างระมัดระวัง”
	“ในขณะที่มันกำลังวิ่งผ่านรถประจำทางคันใหญ่ไปนั้นมันคงมองไม่เห็นรถคันหนึ่งที่วิ่งมาด้วยความเร็วสูง รถคันนั้นชนเจ้าจุดเข้าอย่างจัง เจ้าจุดกระเด็นลอยไปตกอยู่กลางถนนอีกฝั่งหนึ่ง ก่อนจะพยายามลุกขึ้น พาตัวเองไปถึงเกาะกลางถนน และหมดแรงล้มลงนอนแน่นิ่งในที่สุด ตอนนั้นฉันทำอะไรไม่ได้เลยได้แค่เห่าร้องเรียกเจ้าจุดจากตรงนี้เท่านั้น”
	เจ้าด่างเล่าเรื่องเพื่อนเก่าด้วยน้ำเสียงเศร้าสร้อย
	“มิน่า เวลานายเดินข้ามฉันถึงได้หยุดยืนชะเง้อมองลงไปที่เกาะกลางถนนเสมอ นายคงคิดถึงเจ้าจุดสินะ” สะพานเกเรพูดอย่างเศร้าใจ
	“ใช่ ฉันคิดถึงเจ้าจุดมาก แล้วนายล่ะ ทำไมนายต้องแกล้งคนที่เดินข้ามนายด้วยล่ะ” เจ้าด่างถามกลับบ้าง
	“ก็เพราะคนที่เดินข้ามฉันแกล้งฉันก่อนน่ะสิ บางคนก็ชอบทิ้งขยะบนตัวฉันจนตัวฉันเหม็นสาบไปหมด บางคนชอบแกล้งเอาสีมาพ่นมาป้ายบนตัวฉัน ไม่เห็นมันจะสวยตรงไหน ในเมื่อไม่มีใครรัก ไม่มีใครดูแลฉัน ฉันก็เลยแกล้งทุกคนซะเลย จะได้ไม่ต้องมีใครอยากมาข้ามฉันอีก โดยเฉพาะนาย เจ้าหมาน้อยนายชอบมาฉี่รดฉันเสมอ”
	“ฮะๆๆ ขอโทษทีคือว่ามันเป็นนิสัยน่ะ นี่...เอาอย่างนี้ไหม เรามาเป็นเพื่อนกัน ถ้านายให้ฉันข้ามสะพานลอยแบบสบายๆ ฉันจะช่วยดูไม่ให้มีคนมาแกล้งนายอีกดีไหม” เจ้าด่างเสนอ
	“อืม ก็ดีนะ ตั้งแต่ไม่มีใครมาข้ามฉันก็เหงาๆ เหมือนกัน มีนายมาเป็นเพื่อนก็ดี แต่มีข้อแม้ว่านายห้ามฉี่บนตัวฉันอีก”
	สะพานลอยรับข้อเสนอพร้อมวางเงื่อนไข
	“ได้เลย แล้วคอยดูนะ ถ้านายดีกับทุกคนนายจะมีเพื่อนมากกว่านี้อีก”
	ตั้งแต่วันนั้นเป็นต้นมา เจ้าสะพานลอยจะคอยบริการคนข้ามสะพานลอยเป็นอย่างดี หากวันไหนฝนตกสะพานลอยก็จะกางร่มกันฝนเพื่อให้คนที่ข้ามสะพานลอยไม่เปียก วันดีคืนดีเจ้าสะพานลอยครึ้มอกครึ้มใจก็จะร้องเพลงให้คนที่เดินข้ามฟังอย่างสบายใจ และถ้ามีเด็กๆ ขึ้นมาบนสะพานลอย พอถึงเวลาลงสะพานมันก็จะเปลี่ยนขั้นบันไดของตัวเองเป็นกระดานลื่นให้เด็กๆ ลื่นไถลลงไปข้างล่างอย่างสนุกสนาน และปลอดภัย หากเป็นผู้สูงอายุข้าม เจ้าสะพานลอยก็จะเปลี่ยนบันไดของตัวเองเป็นบันไดเลื่อน พาผู้สูงอายุขึ้นและลงอย่างสะดวกสบาย ต่างจากคนหนุ่มสาวที่ยังต้องให้เดินขึ้นบันไดเป็นการออกกำลังกายกันบ้าง ร่างกายจะได้แข็งแรง เจ้าสะพานลอยจะทำเช่นนี้ทุกวันจนผู้คนละแวกนั้นต่างก็ชอบเดินข้ามสะพานลอย และทุกครั้งที่ลงจากสะพานลอยพวกเขาก็มักจะพูดว่า
	“ขอบคุณนะคุณสะพานลอยใจดี”
	สะพานลอยก็จะอายจนเปลี่ยนสีตัวเป็นสีแดงก่ำ และถ้ามีใครจะทิ้งขยะหรือเอาสีมาพ่นบนสะพานลอย ก็เป็นหน้าที่เจ้าด่างที่จะเห่าเตือนหรือวิ่งไล่ หรือถ้าหากมีใบไม้มาอุดตันตรงท่อระบายน้ำ เจ้าด่างก็จะช่วยคาบเศษใบไม้ออกไปทิ้งให้ ทั้งสองจึงกลายเป็นเพื่อนสนิทและพึ่งพากันตลอดมา

กบผู้เฒ่านั่งเฝ้ากอบัว
สิทธิชัย แก้วพวง
	กาลครั้งหนึ่งนานมาแล้ว กบฝูงหนึ่งพากันออกไปหากินแมลงตามแหล่งน้ำต่างๆ แต่เผอิญกบผู้เฒ่าพลัดตกลงไปในอ่างบัว เมื่อกบตัวอื่นๆ เห็นก็กระโดดตามกบผู้เฒ่าลงไปในอ่างบัวอีก จนสุดท้ายกบทั้งฝูงพากันตกลงมาลอยคอตุ๊บป่อง ตุ๊บป่อง อยู่ในอ่างบัว
	“เอ๊า! พวกเจ้ากระโดดลงมาทำไมกัน ข้าน่ะแก่แล้วสายตาก็ฝ้าฟาง ข้าจึงเผลอตกลงมาหรอกนะ” กบผู้เฒ่ากล่าว
	“ข้าก็ไม่รู้ เห็นท่านกระโดดลงมาก็เลยกระโดดตาม” กบตัวหนึ่งกล่าว
	“ส่วนข้าก็ไม่รู้ พอข้าเห็นเขากระโดดลงมาข้าก็เลยกระโดดตามเขาลงมา” กบอีกตัวกล่าว
	“ส่วนข้าเองก็ไม่รู้เหมือนกัน พอข้าเห็นท่านผู้เฒ่ากับกบบ้าอีกสองตัวกระโดดลงมา ข้าก็เลยกระโดดตาม” กบตัวที่สามกล่าว
	“เจ้าว่าใครบ้า”
	“ก็เจ้าน่ะสิ นี่เลยตกลงมากันหมด”
	“ช่วยไม่ได้ เจ้าโง่เอง กระโดดตามข้าลงมาทำไมล่ะ”
	กบทั้งหลายเริ่มเถียงกันอย่างไม่สบอารมณ์
	“พอๆ หยุดได้แล้ว” กบผู้เฒ่ากล่าว “อย่าเพิ่งเถียงกันเลยว่าใครผิดใครถูก ไหนๆ ก็ตกลงมากันหมดแล้ว หาทางขึ้นไปให้ได้ก่อนเถอะ”
	“ในบรรดากบทั้งหมดนี้เจ้าขายาวที่สุด ลองดูสิว่าจะกระโดดขึ้นไปได้ไหม” กบผู้เฒ่ากล่าวกับกบหนุ่มตัวหนึ่ง
	“ครับท่าน” กบหนุ่มรับคำ
	กบหนุ่มรวบรวมพละกำลังทั้งหมด แล้วกระโดดขึ้นไปหมายจะข้ามขอบอ่างบัวออกไปให้ได้แต่เพราะระดับน้ำกับขอบอ่างห่างมากเกินไป กบหนุ่มกระโดดไปชนเข้ากับข้างฝาผนังของอ่างบัวอย่างจัง ตู้ม! ทำให้กบหนุ่มร่วงลงมาในอ่างบัวดังเดิม
	“เป็นยังไงบ้าง” กบผู้เฒ่าถาม
	“ไม่ไหวครับ ข้ากระโดดสุดกำลังแล้วแต่ก็ออกไปไม่ได้” กบหนุ่มตอบ
	“ทำยังไงดีล่ะ เราต้องตายกันแน่ๆ เลยถ้ากระโดดขึ้นไปไม่ได้” กบตัวหนึ่งกล่าวขึ้นมา
	“ใช่ๆ ๆ เราจะทำยังไงกันดี” กบทั้งฝูงส่งเสียงร้องโวยวายกันจ้าละหวั่น
	เหตุการณ์เริ่มวุ่นวายขึ้นเรื่อยๆ กบบางตัวร้องไห้เมื่อทราบชะตากรรมว่าตัวเองกำลังจะอดตายในอ่างบัว
	กบบางตัวก็ตำหนิด่าทอว่าเป็นเพราะกบอีกตัวกระโดดลงมา ตนเองจึงกระโดดตาม กบบางตัวก็รวบรวมพลังกระโดดเพื่อที่จะให้หลุดพ้นออกไปจากอ่างบัว แต่ก็ไม่สำเร็จ บ้างก็กระโดดชนกันเอง แล้วก็มีปากมีเสียงกันตีกันวุ่นวายไปหมด
	แต่มีกบอยู่เพียงสองตัวเท่านั้นที่ยังคงมีอาการสงบนิ่งนั่นก็คือ กบหนุ่ม กับ กบผู้เฒ่า
	“ท่านครับ เราจะทำอย่างไรกันดี” กบหนุ่มถามกบผู้เฒ่า
	“ใจเย็นๆ เราต้องมีสติ ค่อยๆ คิด ความตื่นตูม ขาดสติ คือการวิ่งไปสู่ความตาย”
	“ครับท่าน” กบหนุ่มตอบ
	เมื่อกบหนุ่มฟังแล้ว เขาก็ลอยคออยู่นิ่งๆ อยู่ในน้ำไม่ขยับตัวเคลื่อนไหว ส่วนกบผู้เฒ่าก็ขึ้นไปนั่งหลับตาอยู่บนใบบัวนิ่งๆ คิดหาวิธีที่จะออกไปจากอ่างบัวให้ได้
	เวลาผ่านไปวันแล้ววันเล่า กบจำนวนไม่น้อยจมน้ำตายเพราะความเหน็ดเหนื่อย กบบางตัวก็จมน้ำตายเพราะความหิว ส่วนกบตัวที่เหลืออยู่ก็อ่อนแรงลงไปมากจึงได้แต่ลอยคออยู่นิ่งๆ ในน้ำ
	ห้าวันผ่านไป ในที่สุดกบผู้เฒ่าซึ่งนั่งนิ่งๆ อยู่ ก็ลืมตาขึ้น แล้วก็แหงนหน้ามองขึ้นไปบนฟ้า
	“อ๊อบ อ๊อบ อ๊อบ อ๊อบ... อ๊อบ อ๊อบ อ๊อบ อ๊อบ”
	กบผู้เฒ่าส่งเสียงร้องก้องกังวาน
	ฉับพลันกบหนุ่มก็อุทานออกมา “เข้าใจแล้วท่านผู้เฒ่ากำลังเรียกฝน” แล้วกบหนุ่มก็ตะโกนชักชวนกบตัวอื่นๆ “เอ้า! เร็วเข้าพวกเรามาช่วยกันเรียกฝน อ๊อบ อ๊อบ อ๊อบ”
	“อ๊อบ อ๊อบ อ๊อบ อ๊อบ อ๊อบ ๆ ๆ ๆ อ๊อบ !!!”
	กบที่ยังพอมีแรงอยู่จึงช่วยกันร้องเรียกฝน
	จนในที่สุดฝนก็ตกลงมา เมื่อฝนตกลงมาน้ำในอ่างบัวจึงเพิ่มปริมาณขึ้นเรื่อยๆ เมื่อน้ำเพิ่มขึ้นเรื่อยๆ จนล้นอ่างบัว ในที่สุดกบทุกตัวก็ออกมาจากอ่างบัวได้สำเร็จ

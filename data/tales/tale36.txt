ของขวัญของมาร์ติน
อีแรน เดอเกลแปร์
	วันนี้เป็นวันเกิดของมาร์ติน เธอบอกกับคุณปู่ของเธอว่า “คุณปู่คะ หนูอยากได้นาฬิกาเป็นของขวัญวันเกิดค่ะ”
	คุณปู่ได้ฟังก็ยิ้ม เพราะรู้ว่าเด็กห้าขวบอย่างมาร์ตินไม่จำเป็นต้องใช้ของที่มีราคาแพงอย่างนาฬิกา แต่คุณปู่ก็ไม่ได้ตอบอะไร เพียงแต่จับมือของเธอไว้และพูดว่า “ไปมาร์ติน ไปเดินเล่นกับปู่ แล้วหนูจะเข้าใจ”
	มาร์ตินดีใจมากเพราะเธอชอบไปเดินเล่นกับคุณปู่
	คุณปู่จูงมือมาร์ตินเดินออกจากบ้านไป มาร์ตินสงสัยว่าคุณปู่จะพาเธอไปไหน แล้วทั้งสองก็เดินมาถึงสถานีรถประจำทาง ที่นั่นมีรถประจำทางมากมายจอดอยู่ แล้วมาร์ตินก็เห็นผู้ชายคนหนึ่งท่าทางเคร่งเครียด เขาสวมเสื้อผ้าสีน้ำเงินเข้ม ทุกครั้งที่มีรถเข้ามาเขาก็จะดูเวลาแล้วจดลงสมุดของเขา บางครั้งเขาก็เรียกคนขับมาดุ
	“ทำไมเขาต้องโมโหด้วยคะคุณปู่” เธอถามคุณปู่อย่างสงสัย
	“หลานเอ๋ย ผู้ชายคนนั้นเป็นนายตรวจ เขามีหน้าที่ดูแลให้รถเข้าออกตามเวลาที่กำหนด เห็นไหมว่าเขาต้องดูนาฬิกาอยู่ตลอดเลย ถ้ารถคันไหนมาช้า เขาก็ต้องตำหนิคนขับ และคนขับรถแต่ละคนก็ต้องคอยดูนาฬิกาอยู่ตลอดเหมือนกันเพื่อไม่ให้มาช้า” 
	มาร์ตินคิดในใจว่านายตรวจคนนั้นช่างน่าสงสารเสียจริงที่ต้องอารมณ์เสียตลอดเวลา
	“ไปเถอะ เราไปที่ถนนใหญ่กัน” คุณปู่บอก
	บนทางเดินมีผู้คนมากมาย ทุกคนดูเร่งรีบและไม่มีความสุข บางคนดูเวลาแล้วทำหน้าเครียด
	“ตายแล้ว ฉันต้องไปไม่ทันแน่ๆ” มาร์ตินได้ยินผู้ใหญ่คนหนึ่งพูด
	คุณปู่พาเธอข้ามถนนไปอีกฝั่งหนึ่ง ที่นั่นเธอก็ได้ยินผู้หญิงอีกคนหนึ่งพูดเด็กผู้ชายตัวเล็กๆว่า
	“เร็วๆสิ แม่ต้องไม่รับน้องที่โรงเรียนอนุบาลอีกนะ” แล้วผู้หญิงคนนั้นก็ก้มดูนาฬิกาที่ข้อมือ “เดี๋ยวก็ไม่ทันกันพอดี”
	จากนั้นปู่ก็พาเธอมาที่ห้องสมุด แต่เมื่อไปถึง เจ้าหน้าที่ก็ชี้ไปที่นาฬิกาเรือนใหญ่แล้วบอกว่า “หกโมงเย็นแล้ว ห้องสมุดปิดแล้วครับ”
	คุณปู่จึงพามาร์ตินกลับบ้าน ระหว่างทางมีชายคนหนึ่งเดินผิวปากอย่างมีความสุข มาร์ตินมองที่ข้อมือทั้งสองข้างของเขาแล้วพูดว่า “ผู้ชายคนนั้นท่าทางมีความสุขจังนะคะคุณปู่ แล้วเขาก็ไม่ได้สวมนาฬิกาด้วย”
	“ถูกแล้วละหลาน เขาสบายใจเพราะไม่ต้องคอยคิดเรื่องเวลาอยู่ตลอดเหมือนคนอื่นๆ”
	“หนูเข้าใจแล้วค่ะ ตอนนี้หนูไม่อยากได้นาฬิกาแล้วละค่ะ” เธอบอกคุณปู่แล้วทั้งสองก็พากันเดินกลับบ้านอย่างมีความสุข
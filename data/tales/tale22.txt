ผีน้อยลูแตง
ปิแอร์ ซาฟร์
	จิมกับจอห์นเป็นพี่น้องฝาแฝด ทั้งสองอาศัยอยู่กับคุณยายมาตั้งแต่เล็กๆ
	คุณยายรักหลานสองคนนี้มาก ท่านพยายามสอนให้พวกเขาเป็นเด็กที่มีความรับผิดชอบและขยันหมั่นเพียร แต่จิมกับจอห์นมักจะห่วงเล่น ไม่ค่อยช่วยคุณยายทำงาน คุณยายจึงต้องทำงานหนักอยู่คนเดียว ไม่นานท่านก็ล้มป่วยลง
	เมื่อไม่มีคุณยายคอยทำอะไรๆ ให้จิมกับจอห์นก็เริ่มลำบาก พวกเขาไม่มีอาหารกิน ไม่มีเสื้อผ้าสะอาดๆ ใส่ และบ้านก็เริ่มรกมากขึ้นทุกที
	ในที่สุดเด็กทั้งสองก็ตัดสินใจว่าต้องทำอะไรสักอย่าง เพื่อจัดการกับปัญหาที่เกิดขึ้น พวกเขาพากันไปปรึกษาเพื่อนคนหนึ่งซึ่งเป็นนักดนตรีตาบอด เมื่อเล่าเรื่องทั้งหมดให้ฟัง เพื่อนคนนั้นก็พูดว่า
	“ทำไมพวกเจ้าไม่ไปขอให้ลูแตงช่วยล่ะ”
	“ลูแตงคืออะไรเหรอ” จิมถาม
	“ก็คือผีน้อยที่จะมาช่วยเราทำงานในตอนกลางคืน แล้วก็หายไปตอนพระอาทิตย์ขึ้นน่ะสิ” เพื่อนคนนั้นบอก
	“แล้วเราจะไปหาเขาได้ที่ไหนล่ะ” จอห์นถาม
	“ฉันก็ไม่รู้เหมือนกัน แต่ถ้าเจ้าลองไปถามนกเค้าแมวที่อยู่ที่หอคอยร้างดู มันอาจจะรู้ก็ได้” เขาตอบ
	ดังนั้นในตอนค่ำ สองพี่น้องฝาแฝดจึงออกจากบ้านเพื่อไปที่หอคอยร้าง บรรยากาศรอบๆ ตัวน่ากลัวมาก มืดและเงียบสนิท เมื่อไปถึงพวกเขาก็พบนกเค้าแมวตัวหนึ่ง
	“สะ...สวัสดีครับท่านนกเค้าแมว” พวกเขาทักมันอย่างกลัวๆ
	“เธอมาทำอะไรกันมืดๆ อย่างนี้” นกเค้าแมวถาม
	“พวกเรามีเรื่องอยากให้ท่านช่วยหน่อยน่ะครับ”
	“คงจะเป็นเรื่องสำคัญมากสินะ ถึงทำให้พวกเจ้ามาที่นี่ได้ ลองบอกให้ข้าฟังหน่อยซิ” นกถาม
	“คือพวกเราอยากพบผีน้อยลูแตงน่ะครับ เราอยากให้เขาไปช่วยเราทำงานบ้าน เพราะตอนนี้คุณยายไม่สบายมาก เราจึงต้องทำงานทุกอย่างกันเอง” จอห์นบอก
	“เรื่องนี้เอง งั้นเดี๋ยวข้าจะบอกคาถาเรียกเจ้าผีน้อยให้ฟังนะ จำให้ดีล่ะ” นกเค้าแมวยิ้มแล้วพูด
	“ออกมาเถิดผีน้อยผู้น่ารัก ออกมาจากบึงนี้ ฉันเห็น...” มันพูดแค่นั้นแล้วก็หยุด
	“เห็นอะไรครับ” จิมถาม
	“ข้าบอกเจ้าไปหมดแล้ว ต่อไปนี้ก็เป็นเรื่องของเจ้าที่จะต้องจัดการเอง ไปท่องคาถานี้ที่บึงน้ำนั่น แล้วเจ้าก็จะพบคำตอบ” พูดจบมันก็บินจากไป จิมกับจอห์นจึงไปที่บึงแล้วทำตามที่เจ้านกบอก
	“ออกมาเถิดผีน้อยผู้น่ารัก ออกมาจากบึงนี้ ฉันเห็น...” พวกเขาท่องคาถาพร้อมกัน แต่ก็ไม่มีอะไรเกิดขึ้น
	“เจ้านกเค้าแมวนั่นต้องหลอกเราแน่ๆ” จอห์นโวยวาย แล้วทั้งสองก็เดินกลับไปหานกเค้าแมว
	“เจ้านกโกหก ไม่เห็นจะมีผีที่ไหนสักตัว” จอห์นว่าเจ้านก
	“พวกเจ้าทำตามที่ข้าบอกหรือเปล่า” มันถาม
	“พวกเราทำตามที่ท่านบอกทุกอย่างนั่นแหละ แต่ไม่เห็นจะมีอะไรเกิดขึ้นเลย” จิมบอก
	“แล้วเจ้าก้มลงไปดูในน้ำหรือเปล่า” เจ้านกถาม
	เด็กทั้งสองพยักหน้าตอบ
	“ก็เห็นแต่หน้าเราสองคนน่ะสิ ถามได้” จอห์นตอบอย่างโกรธๆ
	เจ้านกได้ฟังก็หัวเราะชอบใจ
	“ก็นั่นไงล่ะ พวกเจ้าก็ได้เห็นหน้าผีน้อยลูแตงแล้วนี่ ยังมาว่าข้าอีกทำไม” พูดจบมันก็บินหนีไป
	วันรุ่งขึ้น คุณยายอาการดีขึ้นมากเพราะได้นอนพักผ่อนเต็มที่ แต่เมื่อลุกขึ้นมาเพื่อจะทำงานคุณยายก็ต้องประหลาดใจมากเมื่อพบว่าทุกอย่างในบ้านเป็นระเบียบร้อยหมดแล้ว
	“เกิดอะไรขึ้นนี่ ทำไมบ้านถึงเรียบร้อยอย่างนี้ ต้องเป็นฝีมือของผีน้อยลูแตงแน่ๆ เลย” แล้วคุณยายก็ค่อยๆ เดินไปที่ห้องของหลานทั้งสอง
	พวกเขากำลังนอนหลับสนิทเพราะความเหนื่อยอ่อน
	มีเพียงเขาสองคนเท่านั้นที่รู้ว่าเกิดอะไรขึ้น
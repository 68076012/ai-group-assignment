ต้นไม้แปลงร่าง
ฟรองซัวส์ เลอ เกลาเอค
	เช้าวันหนึ่ง ณ ป่าที่เคยเงียบสงบ คนกลุ่มหนึ่งกำลังส่งเสียงอึกทึก พวกเขาดูแผนที่ วัดระยะและป้ายเครื่องหมายสีแดงบนต้นไม้ พวกต้นไม้พากันตกใจ พวกมันยืนนิ่งไม่กล้ากระดุกกระดิก
	เมื่อคนพวกนั้นจากไป ลมวูบใหญ่ก็พัดมา เป็นลมของต้นไม้ทั้งหลายที่ถอนหายใจเมื่ออยู่ตามลำพัง ต้นไม้ต่างมองดูกันและกัน ต้นเกาลัดซึ่งแก่ที่สุดในป่าและเป็นผู้ที่ต้นไม้ทุกต้นให้ความนับถือพูดขึ้นว่า
“นี่เป็นเครื่องหมายที่คนตัดต้นไม้เขาใช้ ทุกปีเขาจะเลือกต้นไม้ในป่าของพวกเขาไปเข้าโรงเลื่อย”
	“ฉันไม่อยากไป ฉันยังเด็กอยู่เลย ไม่ใช่ต้นใหญ่อย่างลุงสักหน่อย” ต้นสนต้นหนึ่งพูด
	ต้นไม้ทุกต้นเริ่มเข้าใจแล้วว่าอะไรจะเกิดขึ้นแก่ต้นไม้ที่ถูกป้ายสีแดง ต้นเกาลัดใหญ่พูดขึ้นว่า
	“อย่าเศร้าไปเลยต้นสนน้อย เรากำลังจะเจอเรื่องใหม่ๆที่น่าตื่นเต้นในชีวิตนะ”
	“ฉันไม่เห็นอยากจะเจอเลยนี่ ฉันอยากอยู่ในป่านี้ นี่เป็นบ้านของเรา”
	“ฉันเข้าใจเธอ แต่สิ่งใหม่ๆกำลังรอเธออยู่ พวกฉันก็ต้องไปเหมือนกัน เธอต้องทำใจยอมรับสภาพที่จะเกิดขึ้น”
	พอเช้าตรู่ คนงานก็กลับมาเอาเพื่อนๆของมันไป ลำต้นและกิ่งไม้ถูกบรรทุกไปในรถต้นเกาลัดใหญ่และต้นสนน้อยได้พบกันอีกครั้งที่ประตูโรงเลื่อย
	“เป็นไง หนูน้อย เรากำลังเดินทางผจญภัยครั้งใหญ่กันแล้ว ไม่ต้องกลัว ฉันอยู่ใกล้ๆเธอนี่เอง”
	สนน้อยกลั้นน้ำตาไว้เพราะมันไม่มีกิ่งใบจะซ่อนน้ำตาอีกแล้ว ทั้งสองถูกยกไปใส่ในเครื่องจักรพร้อมกับซุงต้นอื่นซึ่งถูกสับเป็นชิ้นเล็กชิ้นน้อย
	“ลุงเกาลัด ลุงยังอยู่หรือเปล่า”
	“อยู่นี่ ฉันจะเจอกับเธอในถัง” เสียงสั่นๆตอบมา
	“ที่นี่ดีจัง” ต้นสนกล่าว “ลุงว่าเขาจะเก็บเราไว้ในถังนี้นานไหม มันสบายดีนะ น้ำก็อุ่นเหมือนฤดูร้อนในป่าของเราเลย”
	หลายวันผ่านไป จนกระทั่งเช้าวันหนึ่ง ต้นสนน้อยก็ร้องขึ้น
	“ลุงเกาลัด ฉันถูกใส่กาวแล้ว เส้นใยทุกเส้นในตัวฉันติดกันไปหมด” ต้นไม้ชราหัวเราะ 
	“ถูกแล้ว เด็กน้อยเธอกำลังจะกลายเป็นสิ่งใหม่ เธอเคยเป็นต้นไม้แต่ตอนนี้เป็นกระดาษแล้ว”
	“วิเศษเลย แล้วทีนี้ฉันจะไปที่ไหนต่ออีกล่ะ”
	“ถึงเวลาต้องลากันแล้ว เราต้องแยกทางกันตรงนี้ เธอจะไปกับกระดาษอื่นๆอีกจำนวนมาก จะเข้าไปในเครื่องจักรเพื่อทำให้เป็นหนังสือพิมพ์ หนังสือเล่ม หรือกระดาษห่อของ หรือมิฉะนั้นก็เป็นกระดาษแข็ง”
	“ถ้าฉันอยากเป็นหนังสือเรียนหรือสมุดล่ะ ฉันต้องทำอย่างไร”
	“ก็ต้องฟอกตัวให้ขาวมากๆ”
	ดังนั้น ต้นสนน้อยจึงเปลี่ยนไปเป็นอุปกรณ์การเรียนของเด็ดชายเล็กๆคนหนึ่ง ซึ่งทำหมึกหยดเป็นดวงโตลงไปบนแถวตัวอักษร ก-ไก่ ข-ไข่ อันสวยงาม วันหนึ่ง เด็กชายก็ลอกบทกวีเกี่ยวกับป่าลงไป ซึ่งทำให้สมุดเล่มน้อยปลื้มใจมาก
“เด็กน้อยจงจำรำลึกไว้ กระดาษขาวที่ใช้อยู่นั่นหนา ต้นสนน้อยและเพื่อนเดินทางมาจากในป่า ให้พวกเราได้ใช้งาน จงระวังชั่งใจใช้กระดาษ เพราะอาจประหยัดได้มหาศาลถ้ากระดาษแผ่นใดไม่ใช้การ ก็อย่าพาลแชเชือนทิ้งเกลื่อนไป กระดาษเก่าเหล่านี้ยังมีค่า หากนำมาประดิษฐ์ ผลิตใหม่ เป็นหนทางช่วยรักษาป่าวิไล ให้คงไว้ถึงวันหน้า อย่าลืมเอย”
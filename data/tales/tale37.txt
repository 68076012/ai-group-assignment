การผจญภัยของลูกค้างคาว
มาติน เลอกรังด์
	ท่ามกลางความมืดมิดในยามค่ำคืน ชายชราคนหนึ่งกำลังนั่งอ่านหนังสืออย่างเงียบๆ
	ทันใดนั้นเขาก็รู้สึกเหมือนมีอะไรบางอย่างเคลื่อนผ่านด้านหลังไปอย่างรวดเร็ว
	เขารีบหันไปดูแต่ก็ไม่พบอะไร ชายชราจึงเปิดไฟทุกดวงแล้วเดินดูทั่วห้อง ในที่สุดเขาก็พบลูกค้างคาวตัวหนึ่งห้อยหัวอยู่ที่ขื่อไม้
	ครอบครัวของเจ้าค้างคาวน้อยตัวนี้อาศัยอยู่ในยุ้งข้าวเก่าๆที่อีกหมู่บ้านหนึ่ง
	พ่อของมันบอกเสมอว่าไม่ให้ลูกๆบินออกไปข้างนอกตอนกลางวันเด็ดขาด เพราะค้างคาวไม่สามารถทนต่อแสงสว่างได้ และนอกจากนั้นยังอาจถูกเหยี่ยวจับไปหรืออาจถูกคนทำร้ายได้
	พวกลูกๆทุกตัวต่างเชื่อฟังคำเตือนของพ่อค้างคาวเป็นอย่างดี เจ้าค้างคาวน้อยซึ่งเป็นน้องสุดท้องรู้สึกไม่พอใจที่ถูกทิ้งให้อยู่ตัวเดียว มันอยากออกไปหาอาหารเหมือนพี่ๆบ้าง แต่พ่อบอกว่ามันยังเด็กเกินไป ต้องรอให้โตกว่านี้อีกหน่อย
	เจ้าค้างคาวน้อยรอไม่ไหวแล้ว วันนี้มันต้องแสดงให้ทุกตัวเห็นว่ามันไม่ใช่เด็กเล็กๆ อีกต่อไป
	เจ้าค้างคาวน้อยตัดสินใจบินออกไปทั้งๆที่ใกล้จะสว่างแล้ว มันคิดว่าไปเดี๋ยวเดียวคงไม่เป็นไร แต่มันไม่รู้เลยว่าการตัดสินใจครั้งนี้จะทำให้ชีวิตต้องเปลี่ยนไปอย่างไม่มีวันเหมือนเดิม
	หลังจากบินไปได้ไม่นาน ฟ้าก็สว่างขึ้น เจ้าค้างคาวเริ่มมองอะไรไม่เห็นเพราะแสงสว่างทำให้ตามันฝ้าฟาง ค้างคาวน้อยพยายามเพ่งสายตาไปข้างหน้าเพื่อหาทางกลับบ้าน แล้วมันก็เห็นยุ่งข้าวเก่าๆหลังหนึ่ง
	“บ้านของเราอยู่นั่นเอง” มันนึกในใจและรีบบินเข้าไปในยุ่งข้าวหลังนั้น
	แต่มันก็ต้องผิดหวังเมื่อพบว่านั่นไม่ใช่บ้านของมัน ในนั้นมีค้างคาวอาศัยอยู่เต็มไปหมดเลย
	เจ้าค้างคาวน้อยจึงต้องบินต่อไปแม้ว่าข้างนอกจะสว่างมากแล้ว
	ในที่สุดมันก็เห็นหน้าต่างของบ้านหลังหนึ่งเปิดอยู่ จึงรีบโผล่เข้าไป แล้วทั้งหมดก็คือเรื่องราวของเจ้าค้างคาวตัวน้อยที่บินเข้ามาอยู่ในห้องของชายชรา
	ตอนเช้า เจ้าค้างคาวน้อยยังคงเกาะอยู่ที่เดิม ชายชราจึงเรียกหลานชายมาดู พอมันได้ยินเสียงคนก็ตกใจบินหนีออกไป
	แต่แล้ววันรุ่งขึ้นพวกเขาก็พบวันเกาะอยู่ที่เดิมอีก ที่เป็นเช่นนี้ก็เพราะว่าเจ้าค้างคาวน้อยกลับบ้านไม่ถูก มันจึงตัดสินใจอาศัยอยู่ที่บ้านหลังนี้เพราะคนที่นี่ใจดี และตั้งแต่นั้นมาเจ้าค้างคาวก็อาศัยที่บ้านของชายชราอย่างมีความสุข บางครั้งมันก็ช่วยจับแมลงต่างๆกิน เพื่อเป็นการตอบแทนเจ้าของบ้าน

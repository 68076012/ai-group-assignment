ใบไม้วิเศษ
อีแรน เดอเกลแปร์
	ในยุคกลางของยุโรป มีปราสาทใหญ่ๆ หลายหลังล้อมรอบด้วยคูน้ำ อัศวินทั้งหลายจะฝึกซ้อมอาวุธกันในปราสาทเหล่านี้ และมีเจ้านายนั่งดูอยู่บนหอคอยอย่างเพลิดเพลิน มีทหารยามคอยเดินตรวจตราโดยรอบ เจ้าของปราสาทเหล่านี้ชอบทำสงครามกัน ปราสาทแต่ละหลังจึงต้องคอยระวังป้องกันให้ดี
	หนูน้อยอัลเบิร์ตมีหน้าที่กวาดใบไม้ในปราสาทแห่งหนึ่ง แต่เขาอยากจะเล่นสนุกมากกว่า บางครั้งแทนที่จะทำงาน เขาจึงไปวิ่งเล่นอยู่ในทุ่งหญ้า
	ทุ่งหญ้านั้นสวยงามมาก ห่างออกไปเล็กน้อยมีลำธารน้ำใสสายหนึ่งไหลผ่าน อัลเบิร์ตไปที่นั่นบ่อยๆ แม้ว่าจะถูกดุ แต่เขาก็ยังแอบไปเที่ยวเล่นอยู่เสมอ
	อัลเบิร์ตชอบย่ำลงบนพรมใบไม้สีม่วงซึ่งดับกรอบแกรบอยู่ใต้เท้า บนเชิงเทินด้านโน้นทหารยามหนาวสั่นเพราะลมหนาวที่เริ่มพัดมา และบ่อยครั้งที่ยามหลบเข้าไปอยู่ในป้อมแทนที่จะเดินตรวจภายนอก ไม่มีใครจะคิดว่าปราสาทจะถูกโจมตี เพราะเจ้านายไม่มีศัตรูที่ไหน
	อัลเบิร์ตมีงานต้องทำมากมาย เพราะใบไม้ร่วงอยู่ตลอดเวลา พอกวาดเสร็จก็ต้องขนใส่รถเข็นไปเผานอกปราสาท
	“ทำอย่างไรดีหนอ” เขาพูดกับตนเอง “เราจะทำอย่างไรให้งานนี้เสร็จง่ายๆ ถ้าเอาไปเผาอย่างเคย ก็ต้องเข็นรถจนถึงทุ่งไกลลิบจึงจะเผาได้ เพราะเจ้านายไม่อยากให้มีเปลวไฟอยู่ใกล้ๆ ปราสาท ฉันเหนื่อยเหลือเกิน ไม่อยากทำงานนี้เลยจริงๆ”
	แต่แล้วอัลเบิร์ตก็คิดได้ว่า “ทิ้งลงลำธารดีกว่า ไม่มีใครรู้หรอก”
	ดังนั้นแทนที่จะเผาใบไม้ อัลเบิร์ตก็ทิ้งมันลงในลำธาร ใบไม้ลอยเกลื่อนอยู่บนผิวน้ำ หลังจากนั้น อัลเบิร์ตก็หาที่นั่งลงเพื่องีบหลับและหลบลมหนาว
	ขณะนั้นบนหอคอย ทหารยามก็กำลังนอนหลับเพราะเหน็ดเหนื่อยจากการเดินตรวจตราเช่นกัน
	และเวลาเดียวกันนั้นเอง เจ้าของปราสาทอีกหลังหนึ่งซึ่งเป็นคนโลภมาก ก็แอบนำทหารจำนวนหนึ่งบุกเข้ามาในอาณาเขตของปราสาทนี้ ทั้งหมดหยุดพักที่ริมลำธาร พวกทหารดื่มน้ำในลำธารที่  อัลเบิร์ตทิ้งใบไม้ลงไป
	และแล้วเหตุการณ์ประหลาดก็เกิดขึ้น เมื่ออยู่ๆ ทหารที่เข้มแข็งก็กลับหมดเรี่ยวแรงไม่ฮึกเหิมเหมือนเคย แม้แต่หัวหน้าเองก็ไม่อยากจะสู้รบอีกต่อไป ทั้งหมดทรุดตัวลงนั่งและหลับไป
	หลังจากนั้นไม่นาน อัลเบิร์ตก็ตื่นขึ้น เขาวิ่งไปที่ลำธารเพื่อจะดูว่าใบไม้ที่ทิ้งไปถูกสายน้ำพัดไปหมดหรือยัง แล้วเขาก็ต้องตกใจเมื่อพบทหารพวกนั้น เขาจึงวิ่งกลับไปยังปราสาทเพื่อบอกให้ทหารยามรู้ตัวและส่งสัญญาณเตือนภัย เจ้าของปราสาทจึงนำทหารออกไปจับศัตรูที่กำลังหลับใหลได้อย่างง่ายดาย
บุรุษไปรษณีย์ผู้น่ารัก
มาติน เลอกรังด์
	ที่ลานกลางหมู่บ้าน มีพ่อค้าร้านขายของชำคนหนึ่ง อาศัยอยู่ตามลำพังกับลูกสาวสุดที่รักชื่อลูอิส เขาขายของทุกอย่างไม่ว่าปากกา พู่กัน ลูกกวาด กรรไกร จุกขวด ผ้าม่าน ร้านของเขาดูงดงามราวกับสายรุ้งที่อยู่ทามกลางชุมชนแออัด แต่โชคร้ายที่ระยะหลังนี้ไม่มีใครซื้อของที่ร้านของเขาเลย ไม่ว่านอตสักตัวหรือกระดุมสักเม็ด
	วันหนึ่ง ด้วยความท้อแท้ พ่อค้าจึงตัดสินใจออกเดินทางไปแสวงโชคในอีกซีกโลกหนึ่งระหว่างที่เขาเดินทางไปนั้น ลูอิสน้อยจะต้องอาศัยอยู่กับป้าซึ่งเป็นหญิงชราผมหงอกขาวโพลน เด็กๆในหมู่บ้านเรียกแกว่ายายจู้จี้ เมื่อถึงวันเดินทาง เด็กหญิงโศกเศร้ามาก เธอเอาแต่ร้องไห้ ผู้เป็นพ่อจึงปลอบและให้สัญญากับเธออย่างเข้มแข็งว่า
	“อย่าร้องไห้ไปเลยลูกรัก พ่อจะไม่ลืมลูก จะเขียนจดหมายมาหาจากทุกที่ที่พ่อไปถึง ลูกจะต้องได้ข่าวพ่อทุกวันเชียวละ” แล้วเขาก็จากไป
	เวลาผ่านไปวันแล้ววันเล่า เดือนแล้วเดือนเล่า ลูอิสที่น่าสงสารอยู่กับคุณยายจู้จี้ที่คอยตะคอกสั่งงานเธอทุกวัน “ไปขัดถูโต๊ะเก้าอี้พวกนั้น ไปเช็ดกระจกหน้าต่าง ไปขัดพื้น ฯลฯ” ไม่เคยมีคำพูดอ่อนโยนหรือคำที่แสดงความรักเลยแม้แต่คำเดียว
	วันที่ลูอิสมีความสุขก็คือวันที่เธอได้รับจดหมายจากพ่อ มันเป็นเหมือนแสงแดดที่ขับไล่ความโศกเศร้าไปจากตัวเธอจริงๆ บุรุษไปรษณีย์ชื่อเฟลิกซ์นำจดหมายล้ำค่านี้มาให้เธอ เขามีดวงตาสีน้ำตาลอ่อนโยนและไม่มีอะไรจะทำให้เขามีความสุขได้เท่ากับการได้เห็นรอยยิ้มของลูอิส
	จนมาถึงวันอาทิตย์อันแสนเศร้า วันหนึ่งในฤดูใบไม้ร่วง เฟลิกซ์ไม่มีจดหมายมาให้เธอ วันรุ่งขึ้นก็ไม่มีและไม่มีไปจนตลอดสัปดาห์
	“พ่อเขาลืมแกไปแล้วละ” คุณยายจู้จี้พูดอย่างไม่ถนอมน้ำใจ
	ลูอิสตกอยู่ในช่วงเวลาแห่งความเศร้า
	“โถ ไม่ได้การเสียแล้ว” บุรุษไปรษณีย์หนุ่มน้อยไม่อาจทนเห็นเธอร้องไห้ เขาจึงตัดสินใจว่าจะเขียนจดหมายถึงเธอ
	เขาใช้ปากกาด้ามที่ดีที่สุดเลียนแบบลายมือที่คุ้นเคยของพ่อค้า เขาเขียนจดหมายตลอดคืนนั้นและคืนต่อๆมา เพื่อส่งข่าวสารจากทั่วโลกให้แก่ลูอิส จากออสเตรเลีย ปาตาโกนี ชิลี อินโดนีเซีย ลาปอน ญี่ปุ่น อูกันดา หรือบอตสวานาและเมื่อเขาคิดว่าได้เขียนไปครบหมดทุกที่แล้ว ก็คิดชื่อดินแดนอื่นๆขึ้นมาอีกไม่ว่าจะเป็นกาปาบาวานา มิชิกาตองบุคตูมาลู หรือปาปาโบนูก็มี
	หลายปีผ่านไป ลูอิสโตเป็นสาว เธอเป็นหญิงสาวที่สวยงาม แต่จะมีความสุขเฉพาะเวลาที่ บุรุษไปรษณีย์มาหาเท่านั้น เช้าตรู่วันหนึ่ง ก่อนพระอาทิตย์ขึ้นเธอได้ยินเสียงเคาะประตู
	“ไปเปิดประตูซิ” เสียงคุณยายจู้จี้ตะโกนสั่ง
	ลูอิสเปิดประตู แล้วเธอก็พบผู้ชายที่แต่งกายหรูหรายืนอยู่ที่หน้าประตู เขาอ้าแขวนรอรับเธอ
	“พ่อ พ่อจ๋า หนูได้รับจดหมายพ่อทุกฉบับเลย แม้กระทั่งฉบับสุดท้ายที่ส่งมาจากดินแดนที่ไกลแสนไกล หนูก็ได้รับเมื่อวานนี้เอง”พ่อมองหน้าลูกสาวด้วยความสงสัย
	“ลูกรัก อย่าล้อเล่นน่า พ่อไม่ได้เขียนจดหมายถึงลูกมาตั้งนานแล้ว เพราะเรือที่พ่อขึ้นเกิดล่มทำให้พ่อต้องผจญภัยมากมาย พ่อจะเล่าให้ฟังทีหลัง พ่อดีใจเหลือเกินที่ได้กลับมาหาและได้อยู่กับลูกอีก ฟังนี่นะ พ่อจะซื้อปราสาทและสร้างร้านใหม่ให้ใหญ่โตสวยงามทีเดียว”
	ลูอิสใช้เวลาชั่งโมงแล้วชั่วโมงเล่าฟังพ่อเล่าเรื่อง เธอซุกตัวอยู่ในอ้อมอกพ่อ แต่ถึงอย่างไร เธอก็ยังไม่มีความสุข เธอยังคิดถึงจดหมายที่ได้รับในช่วงเวลาที่ผ่านมา และเธอก็เข้าใจเรื่องทั้งหมด
	“พ่อรอเดี๋ยวนะ เดี๋ยวหนูมา”
	ลูอิสวิ่งไปยังบ้านที่อยู่ติดกับที่ทำการไปรษณีย์ มองเข้าไปทางช่องหน้าต่าง เฟลิกซ์อยู่ที่นั่นเอง นั่งอยู่ที่โต๊ะ ศีรษะซบตะแตงข้าง เขาหลับคาจดหมายที่กำลังเขียนอยู่ ปากกายังอยู่ในมือ และหัวใจของลูอิสก็ตื้นตันในตัวเขาเป็นอันมาก
	หลังจากนั้นอีกหนึ่งสัปดาห์ ในปราสาทสีรุ้ง พ่อก็จัดงานแต่งงานให้ลูกสาวกับบุรุษไปรษณีย์อย่างใหญ่โต ใครๆก็พูดว่าคู่รักทั้งสองจะไม่มีวันพรากจากกันเลย เพราะพวกเขาเขียนจดหมายรักถึงกันตลอดเวลา
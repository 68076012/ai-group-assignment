กระรอกน้อยกับนกเค้าแมว
ฌากเกอลีน โบวี
	บนเขาเล็กๆลูกหนึ่ง มีกระรอกสีน้ำตาลอมแดงตัวหนึ่งอาศัยอยู่ในโพรงของต้นโอ๊ก ขนของมันสะท้อนแสงแดดเป็นประกายแวววาว
	ช่วงนี้เป็นฤดูใบไม้ร่วง กระรอกน้อยต้องรีบสะสมอาหารเอาไว้สำหรับฤดูหนาวที่กำลังจะมาถึงในรังของมันจึงเต็มไปด้วยผลไม้ต่างๆมากมาย ทั้งลูกสน ลูกเบอรี่ และถั่วหลายชนิด แต่สิ่งที่มันต้องการมากที่สุดก็คือลูกเฮเซลนัต
	เจ้ากระรอกชอบกินลูกเฮเซลนัตมากกว่าอะไรทั้งหมด แต่น่าเสียดายที่บนเขาลูกนี้ไม่มีต้นเฮเซลนัตแม้แต่ต้นเดียว มันจึงตัดสินใจเดินทางไปที่เขาลูกอื่นเพื่อเก็บลูกเฮเซลนัตมากิน
	เจ้ากระรอกน้อยออกเดินทางแต่เช้า มันเดินไปไกลกว่าทุกครั้ง แล้วทันใดนั้นมันก็ได้กลิ่นอะไรบางอย่างลอยมาตามลม
	“ต้องเป็นเฮเซลนัตแน่ๆ” มันคิดแล้วรีบเดินตามกลิ่นนั้นไป
	ไม่นานก็พบต้นเฮเซลนัต มันดีใจมาก รีบไต่ไปตามกิ่งไม้อย่างตื่นเต้น
	“ลูกเฮเซลนัตเต็มไปหมดเลย” เจ้ากระรอกร้องอย่างตื่นเต้น
	กระรอกน้อยรีบเก็บลูกเฮเซลนัตไปไว้ที่รัง มันขนไปมากเท่าที่จะมีแรง แต่ขณะที่กำลังตั้งหน้าตั้งตาทำงานของตัวเองอยู่นั้น เจ้ากระรอกก็ได้กลิ่นไม่น่าไว้ใจบางอย่าง มันมองไปรอบๆ นั่นไง! เจ้านกเค้าแมวจอมโหดอยู่บนกิ่งไม้นั่นเอง โชคดีที่นกเค้าแมวกำลังหลับอยู่ เจ้ากระรอกจึงค่อยๆ เดินอย่างระมัดระวัง แต่แล้วมันก็เผลอทำลูกเฮเซลนัตหล่นลงพื้น เจ้ากระรอกยืนตัวแข็งไม่กระดุกกระดิก ตามองไปที่เจ้านกเค้าแมว โชคดีที่มันยังคงหลับสนิทกระรอกน้อยยืนนิ่ง จนแน่ใจว่าปลอดภัยแล้วก็ตัดสินใจวิ่งไปอย่างรวดเร็ว 
	เสียงฝีเท้าของมันทำให้เจ้านกเค้าแมวตื่นขึ้น มันเห็นเจ้ากระรอกแว้บๆ แต่แสงแดดตอนเที่ยงทำให้มันตาพร่ามัว
	“ไม่เป็นไร เอาไว้คราวหน้าค่อยจับมันก็ได้ ถึงยังไงตอนนี้เราก็รู้แล้วว่าเจ้ากระรอกนั่นชอบกินลูกเฮเซลนัตเต็ม ซึ่งแถวนี้ก็มีเพียงต้นนี้ต้นเดียวเท่านั้น มันต้องกลับมาอีกแน่ๆ” เจ้านกเค้าแมวบอกกับตัวเอง
	แล้วก็เป็นอย่างที่คาดไว้ วันรุ่งขึ้นเจ้ากระรอกก็กลับมา เฮเซลนัตสองสามลูกที่มันเก็บได้เมื่อวานนั้นช่างน้อยนิดเหลือเกิน กระรอกน้อยตัดสินใจอยู่นานก่อนจะยอมเสี่ยงชีวิตกลับมาอีกครั้ง
	มันปลอบใจตัวเองว่านกเค้าแมวนั้นต้องนอนหลับพักผ่อนในเวลากลางวัน ถ้าไม่ทำเสียงดังมันก็ไม่รู้ และอีกอย่างหนึ่ง นกเค้าแมวนั้นเป็นนกกลางคืน มันทนแสงแดดจ้าในเวลากลางวันไม่ได้
	กระรอกน้อยตัดสินใจกลับไปที่ต้นเฮเซลนัตอีกครั้ง แต่พอเดินเข้าไปใกล้จนเกือบจะถึง มันก็รู้สึกกลัวขึ้นมาอีก มันมองหานกเค้าแมว ตรงนั้นไง! เจ้านกหลับอยู่ที่เดิม กระรอกน้อยค่อยๆย่องเข้าไปจนถึงต้นเฮเซลนัต มันรีบเก็บลูกเฮเซลนัตอย่างรวดเร็ว พอเสร็จแล้วก็ค่อยๆย่องออกไป นกเค้าแมวรู้ว่ามีกระรอกเข้ามา แต่พระอาทิตย์ทำให้มันลืมตาไม่ขึ้น มันรู้ว่าต้นไม้นี้ยังมีลูกอยู่อีกมากมาย แต้รู้ว่าเจ้ากระรอกต้องกลับมาอีก ซึ่งมันก็คิดถูก เพราะกระรอกกลับไปที่นั่นอีกนับไม่ถ้วน เนื่องจากมันรู้ว่าพระอาทิตย์จะช่วยให้มันปลอดภัย
	เช้าวันหนึ่งท้องฟ้าสลัว มีเมฆบังให้แดดอ่อนแสงลง นกเค้าแมวค่อยๆลืมตาขึ้น เอาละ วันนี้แหละ มันจะได้กินกระรอกเสียที
	แต่นกเค้าแมวไม่รู้เลยว่า กระรอกน้อยกำลังมองดูลูกเฮเซลนัตกองมหึมาที่สะสมไว้สำหรับฤดูหนาวอย่างภูมิใจ มีลูกเฮเซลนัตกองล้นไปจนถึงเตียงนอน
	ที่ต้นโอ๊ก นกเค้าแมวคงรออยู่ มันเหนื่อยมากแต่ก็ไม่กล้าหลับ เพราะกลัวจะไม่ได้ยินเสียงของเจ้ากระจอก
	เวลาผ่านไป นกเค้าแมวก็เริ่มกระวนกระวาย มันมองดูต้นเฮเซลนัตที่เหลือแต่ใบแล้วก็รู้ว่ากระรอกน้อยจะไม่มาอีก มันถอนใจแล้วกลับไปที่ต้นโอ๊กอย่างผิดหวัง

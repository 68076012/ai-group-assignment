นกกระสากับหมาจิ้งจอก
	มีหมาจิ้งจอกจอมเจ้าเล่ห์ตัวหนึ่งอาศัยอยู่ในป่าใกล้ทะเลสาบ มันขึ้นชื่อเรื่องการกลั่นแกล้งผู้อื่น บรรดาสัตว์ในป่าแห่งนี้ต่างรู้กิตติศัพท์ของมันเป็นอย่างดี จึงไม่มีสัตว์ตัวไหนจะหลงกลมันอีกต่อไป
	บ่ายวันหนึ่ง หมาจิ้งจอกเห็นนกกระสาบินร่อนลงมาที่ริมทะเลสาบ “เรามีผู้มาเยือนหน้าใหม่ละ” หมาจิ้งจอกคุยกับกระรอกที่วิ่งไปมาอยู่บนกิ่งไม้เหนือศีรษะ “ข้าว่าข้าจะไปแนะนำเธอให้รู้จักดินแดนแห่งนี้สักหน่อย”
	“คิดหรือว่าเจ้าจะหลอกนกกระสาได้” กระรอกเตือน “นกกระสาน่ะฉลาดมากเลยนะ ไม่หลงกลเจ้าง่ายๆ หรอก”
	“พวกเจ้าคิดอย่างนั้นหรือ” หมาจิ้งจอกพูด “งั้นก็คอยดูละกัน” มันเดินทอดน่องออกจากหมู่ไม้เข้าไปหานกกระสา
	“สวัสดีตอนบ่ายจ้ะ” หมาจิ้งจอกทักอย่างสุภาพ
	“สวัสดีตอนบ่าย” นกกระสาตอบ
	“ข้าไม่เคยเห็นเจ้ามาก่อนเลย” หมาจิ้งจอกพูดด้วยท่าทีเป็นกันเอง “เจ้าเพิ่งมาที่นี่เป็นครั้งแรกหรือ”
	“ใช่แล้ว” นกกระสาตอบ “จริงๆ แล้ว ข้าบินมาตั้งไกลแน่ะ ข้าแค่มาหยุดที่นี่เพื่อพักผ่อนสักสองสามวันน่ะ”
	“จริงหรือ” หมาจิ้งจอกตอบ “งั้นให้ข้าได้ต้อนรับเจ้า ก่อนผู้อื่นก็แล้วกัน” มันเอียงศีรษะไปข้างหนึ่งแล้วยิ้มกว้างอย่างเจ้าเล่ห์ “ในป่าแถวนี้เรามักจะแบ่งอาหารให้ผู้มาใหม่เสมอ งั้นข้าขอเชิญเจ้าไปกินอาหารเย็นที่บ้านข้าก็แล้วกัน”
	นกกระสาแสดงความดีใจ “ขอบคุณ เจ้าใจดีมากเลย”
	“ข้าขอตัวไปเตรียมอาหารให้พร้อมก่อน” หมาจิ้งจอกพูด “ไว้อีกสักชั่วโมงเจ้าค่อยแวะมานะ”
	“ได้จ้ะ” นกกระสาผงกหัว
	“ประตูบ้านข้าอยู่ใต้ต้นโอ๊กใหญ่นะ” หมาจิ้งจอกพูด แล้วมันก็วิ่งเหยาะๆ เข้าไปในป่า
	เมื่อได้เวลานกกระสามากินอาหารเย็นด้วย หมาจิ้งจอกก็แสดงท่าทียินดีอย่างเคย
	“ยินดีต้อนรับ” มันพูด แล้วนำจานก้นแบนขนาดใหญ่ใส่ซุปผักควันหอมฉุยออกมาต้อนรับ
	“เป็นธรรมเนียมของเราที่จะต้องกินจากจานใบเดียวกัน” หมาจิ้งจอกพูด พร้อมกับวางจานลงบนโต๊ะ “เจ้าไม่ว่าอะไรใช่ไหม”
	“แน่นอน”
	นกกระสาจุ่มปากลงไปในซุปเพื่อชิมดู แต่เพราะจานตื้นมากและปากของมันก็ยาวเกินไป มันจึงได้แต่ชิมแค่น้ำซุปหยดน้อยๆ เท่านั้นเอง
	ขณะที่หมาจิ้งจอกใช้ลิ้นเลียน้ำซุป นกกระสามองดูอย่างไม่มีความสุข เมื่อหมาจิ้งจอกตั้งหน้าตั้งตาเลียเอา เลียเอา
	“โอ้ อร่อยชะมัด” หมาจิ้งจอกพึมพำ “ขนาดข้ายังอดพูดเองไม่ได้เลย” มันชายตามองนกกระสา “เจ้าไม่หิวหรือ” หมาจิ้งจอกยิ้มเยาะ แล้วเลียซุปอีก
	นกกระสาพยายามจะกินซุปอีกเล็กน้อย มันจุ่มปากลงไปอีกครั้ง แต่ก็ยังตักอะไรขึ้นมาไม่ได้ มันพยายามเอียงปากไปด้านข้างแต่ก็ไม่พอดีจานอยู่เหมือนเดิม ยิ่งหมาจิ้งจอกเลียซุปไปมากเท่าไร ซุปก็ยิ่งเหลือน้อยลง นกกระสาก็ยิ่งกินไม่ได้เข้าไปใหญ่ มันมองหมาจิ้งจอกเลียจนเกลี้ยงจานด้วยความเศร้าใจ
	เมื่อหมาจิ้งจอกจัดการกับซุปหยดน้อยหยุดสุดท้ายจนเสร็จสิ้นก็เอนหลังแล้วตบพุงเบาๆ มันมองใบหน้างอๆ ของนกกระสาแล้วยิ้มแป้น “เจ้าไม่ชอบซุปหรือ” มันถาม
	นกกระสามองใบหน้าของหมาจิ้งจอกแวบหนึ่ง จึงได้เข้าใจว่ามันถูกหลอกเสียแล้ว แต่มันก็แกล้งทำเป็นซื่อ “อร่อยดีจ้ะ ขอบคุณมากเลย”
	“ด้วยความยินดี” หมาจิ้งจอกตอบ พยายามตีหน้าเฉย
	ต่อมาในคืนนั้น เมื่อนกกระสาเดินลุยน้ำไปรอบๆ ทะเลสาบ เพื่อจะจับปลาใส่ท้องที่ว่างเปล่า มันจึงขบคิดหาทางเอาคืนหมาจิ้งจอกให้ได้จนในที่สุด มันก็ได้ความคิดดีๆ ขึ้นมา
	ในตอนเช้า นกกระสารีบไปหาหมาจิ้งจอก “ข้าอยากจะเชิญเจ้าไปกินอาหารกลางวันเพื่อเป็นการตอบแทนความมีน้ำใจน่ะจ้ะ” นกกระสาพูด
	“งั้นหรือ” หมาจิ้งจอกมีท่าทีประหลาดใจ
	“ใช่แล้วจ้ะ” นกกระสาพูด “มาที่ทะเลสาบตอนบ่ายโมงนะ ข้าจะเตรียมทุกอย่างไว้ให้พร้อม” แล้วนกกระสาก็เดินเข้าไปในหมู่ไม้
	มีเสียงหัวเราะดังขึ้นจากกิ่งไม้ด้านบน “ระวังตัวให้ดีล่ะ” กระรอกร้องบอก “นกตัวนั้นคงจะหาทางเอาคืนแน่”
	หมาจิ้งจอกส่ายหัว “ไม่มีใครจะเอาชนะหมาจิ้งจอกได้หรอก!”
	บ่ายวันนั้น หมาจิ้งจอกมาที่ทะเลสาบ เตรียมพร้อมสำหรับมื้อกลางวัน “ใช้ธรรมเนียมของเจ้าที่กินซุปจากจานเดียวกันเถอะ” นกกระสาพูด แล้วมันก็หยิบไหทรงสูงที่มีคอขวดผอมยาวออกมา “อย่ามัวแต่เกรงใจล่ะ” มันคะยั้นคะยอหมาจิ้งจอก “เริ่มได้เลยจ้ะ”
	หมาจิ้งจอกมองไหอย่างไม่แน่ใจ มันยืนด้วยขาหลังแล้ววางอุ้งเท้าหน้าบนขอบไห กลิ่นหอมหวนลอยมาจากซุปจนมันน้ำลายสอ มันยืดคอขึ้น แต่ก็ทำได้แค่จุ่มปลายลิ้นลงไปในซุปเท่านั้น
	นกกระสาโน้มตัวลงมาแล้วเลื่อนปากบางยาวของมันลงไปในไห “อร่อยจัง” มันพูด กลืนซุปคำใหญ่ “ขนาดข้ายังอดพูดเองไม่ได้เลย” นกกระสายิ้มให้ หมาจิ้งจอกมองคอขวดอย่างเศร้าใจ “ไม่หิวหรือจ๊ะ” นกกระสาถามอย่างใสซื่อ
	หมาจิ้งจอกพยายามจุ่มลิ้นลงไปในซุปอีกครั้ง แต่มันก็ไม่สามารถเข้าไปถึงซุปได้เลย เพราะนกกระสาได้กินไปบางส่วนแล้ว หมาจิ้งจอกเลียหยดน้ำซุปสองสามหยดที่กระเด็นออกไปด้านข้าง แต่นั่นยิ่งทำให้มันหิวมากเข้าไปอีก มันนั่งลงแล้วมองนกกระสาอย่างไม่เป็นสุข เมื่อเห็นนกกระสาจัดการกับน้ำซุปหยดสุดท้ายจนเกลี้ยง
	เสียงหัวเราะดังขึ้นจากต้นไม้แถวนั้น “สมน้ำหน้า!” กระรอกตำหนิ “นกกระสาตัวนั้นจัดการกับเจ้าด้วยอุบายเดียวกับที่เจ้าใช้เลย!”

“นิทานเรื่องนี้สอนให้รู้ว่า”
อย่าคิดว่าผู้อื่น
จะด้อยกว่าตนเองเสมอไป

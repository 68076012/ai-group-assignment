น้ำตาของเมฆน้อย
อีแรน เดอเกลแปร์
	ก้อนเมฆเป็นนักเดินทางผู้ยิ่งใหญ่โดยมีลมคอยพัดให้มันลอยไป มันลอยละล่องไปในท้องฟ้าราวกับเป็นเรือใบ
	ชีวิตของก้อนเมฆน้อยๆ น่าจะมีแต่ความสุขสนุกสนาน แต่เรื่องที่จะเล่าให้ฟังต่อไปนี้จะทำให้เรารู้ว่าเมฆก้อนน้อยก็อาจมีความทุกข์ได้เหมือนกัน
	กาลครั้งหนึ่ง มีเมฆน้อยก้อนหนึ่งลอยตามลมอยู่ในท้องฟ้าสีครามอย่างมีความสุข เมฆน้อยไม่เคยรู้เลยว่าตัวเองมีหน้าที่รดน้ำต้นไม้ ดังนั้นบนพื้นโลกจึงแทบไม่มีต้นไม้ใดๆ ขึ้นเลย
	วันหนึ่ง เมฆน้อยเห็นดอกไม้เล็กๆ ดอกหนึ่งกำลังต่อสู้กับความตาย พระอาทิตย์ผู้โหดร้ายทำให้หลอดเลือดที่บอบบางของมันแห้งลง และกลีบดอกสีขาวก็เหี่ยวเฉาไป ดอกไม้ดอกเล็กๆ ที่เกิดมาอย่างยากลำบากกำลังจะตายลง เพราะผืนดินแห้งแข็งและลมก็ไม่ได้พัดพาเอาความชุ่มชื้นมาด้วย เมฆน้อยรู้สึกทุกข์ใจมากเมื่อเห็นดอกไม้นั้น
	“ฉันจะต้องลงไปข้างล่างเพื่อปลอบโยนมันสักหน่อย” เมฆน้อยรำพึงกับตัวเอง
	แต่เรื่องนี้ไม่ใช่เรื่องง่าย เพราะมันไม่สามารถลงไปยังพื้นดินเบื้องล่างได้ถ้าท้องฟ้าไม่อนุญาต
	เมฆน้อยพยายามต่อสู้ดิ้นรนให้พ้นจากพลังอำนาจของท้องฟ้าที่ฉุดมันไว้ แต่ก็ทำไม่สำเร็จ ลมที่จะมาช่วยพัดก็ไม่มี ในขณะเดียวกัน ดอกไม้น้อยๆ ก็ค่อยๆ ตายลงไปช้าๆ เหมือนเปลวเทียนที่ค่อยๆ ดับแสง ครั้นแล้วเมฆน้อยก็ระเบิดความอัดอั้นตันใจออกมา มันร้องไห้อย่างสิ้นหวัง น้ำตาของมันเริ่มจากเป็นฝอยๆ แล้วค่อยๆ โตขึ้นเป็นเม็ดเหมือนไข่มุก หยดลงถูกดอกไม้น้อยๆ ซึ่งดื่มน้ำวิเศษนั้นอย่างกระหายด้วยความตื่นเต้นยินดี เมฆน้อยไม่รู้มาก่อนเลยว่ามันได้ทำน้ำฝนขึ้นมาแล้ว
	ผืนดินถูกปกคลุมด้วยทุ่งหญ้าเขียวขจี ดอกไม้ปรากฏขึ้นเต็มท้องทุ่ง และต้นไม้ก็งอกขึ้นมา เมฆก้อนอื่นๆ เห็นเพื่อนโศกเศร้าก็พลอยร้องไห้ไปด้วย ทุกๆ ที่ที่มีเมฆอยู่ก็จะมีสายฝนตกกระจายไปด้วย พันธุ์พืชจึงเจริญงอกงามขยายออกไปทั่วทุกทิศ ภูเขาก็ถูกปกคลุมด้วยป่าเขียวชอุ่ม
	ก้อนเมฆประหลาดใจที่เห็นดอกไม้ดอกเล็กๆ กลับฟื้นขึ้นอย่างเข้มแข็ง มันแปลกใจจนหยุดร้องไห้ เมฆก้อนอื่นๆ ก็หยุดหลั่งน้ำตา เมื่อเห็นการเปลี่ยนแปลงอันมหัศจรรย์ที่ตัวเองทำ โลกที่แห้งแล้งกลายเป็นโลกที่ร่มเย็น แล้วสัตว์ตัวแรกก็เกิดขึ้น
	ด้วยแรงลมช่วยเป่า เมฆทั้งหลายก็เริ่มการเดินทางอันยิ่งใหญ่ต่อไป
	ตั้งแต่นั้นมา ทุกครั้งที่เห็นต้นไม้ต้องการน้ำ เมฆก็จะรู้สึกทุกข์ใจและร้องไห้ออกมา
แมงมุมใยทอง
ฌานีน กอลลิเอ
	 แมงมุมตัวหนึ่งกำลังชักใยอยู่บนต้นไม้ต้นหนึ่ง ถ้ามองเผินๆ ก็เหมือนกับแมงมุมทั่วไป แต่ถ้าเราดูที่ใยของมันก็จะรู้ทันทีเลยว่ามันไม่ใช่แมงมุมธรรมดา ทำไมน่ะหรือ ก็เพราะใยของมันเป็น “ทองคำ” น่ะสิ
	เจ้าแมงมุมตัวนี้มีความภาคภูมิใจในใยทองคำของมันมาก มันมักจะพูดโอ้อวดใยทองคำของมันกับแมลงตัวอื่นๆ เสมอ
	ในบรรดาแมลงที่อาศัยอยู่ในป่า มีแมลงทับชรา ซึ่งเป็นที่เคารพนับถือของแมลงทั้งหลายอยู่ตัวหนึ่ง มันมักจะเตือนเจ้าแมงมุมอยู่เสมอว่าให้เลิกนิสัยขี้คุย และไม่ให้หลงตัวเอง แต่เจ้าแมงมุมไม่เคยเชื่อฟัง แถมยังย้อนอีกว่า
	“อิจฉาฉันล่ะสิ ตาแก่ เห็นใยของฉันสวยกว่าปีกเขียวอี๋ของแกก็เลยทำเป็นว่า ฉันรู้ทันหรอกน่า”
	ดังนั้นแมลงทับชราจึงไม่เตือนอะไรเจ้าแมงมุมอีกเลย
	ข่าวเรื่องใยทองคำของเจ้าแมงมุมแพร่กระจายไปทั่วจนถึงในวัง
	องค์หญิงอยากได้เจ้าแมงมุมไปเป็นช่างทอผ้าประจำพระองค์ จึงสั่งให้ทหารไปนำตัวมันมา
	เจ้าแมงมุมตื่นเต้นมากที่จะได้เข้าไปอยู่ในวัง มันรู้สึกราวกับเป็นบุคคลสำคัญเมื่อทหารมาโค้งคำนับเชิญ แมลงต่างๆ พากันมองด้วยความอิจฉา มีเพียงแมลงทับชราเท่านั้นที่มองอย่างเป็นห่วง
	“เจ้าแน่ใจหรือว่าอยากไปอยู่ที่นั่นจริงๆ เจ้าอาจจะมีอาหารกินมากมาย อาจจะได้นอนที่นอนนุ่มๆ แต่เจ้าจะไม่มีอิสระอีกต่อไป” มันเตือนเจ้าแมงมุมด้วยความห่วงใย
	“ใครเขาสนใจเรื่องอิสระอะไรนั่นล่ะ ตัวเองไม่ได้ไปก็อิจฉาล่ะสิ” เจ้าแมงมุมว่า
	แล้วมันก็เดินทางเข้าวังไปกับพวกทหาร
	เมื่อองค์หญิงเห็นใยของเจ้าแมงมุมก็รู้สึกทึ่งมาก
	“งดงามอะไรอย่างนี้ เราไม่เคยเห็นเส้นใยอะไรสวยงามเช่นนี้มาก่อน” แล้วองค์หญิงก็สั่งให้เจ้าแมงมุมทอเส้นใยทองคำออกมาให้มากที่สุด เพื่อจะได้นำไปเย็บเป็นชุดสำหรับใส่ในงานต่างๆ
	องค์หญิงจับมันใส่โหลแก้วและสั่งให้ทหารเอาแมลงอ้วนๆ มาให้กิน พระองค์กำชับให้ทุกคนดูแลเจ้าแมงมุมให้ดีไม่ให้หนีไปไหน
	วันเวลาผ่านไป เจ้าแมงมุมยังคงตั้งหน้าตั้งตาทอใยของมันอย่างไม่รู้จักเหน็ดเหนื่อย จนกระทั่งวันหนึ่ง ขณะที่กำลังทำงานอยู่อย่างขะมักเขม้น มันก็เห็นแมลงต่างๆ ในสวนกำลังบินแล่นอย่างมีความสุข มันจึงขออนุญาตองค์หญิงเพื่อออกไปเดินเล่นในสวนบ้าง แต่องค์หญิงตอบว่า
	“ไม่ได้หรอกเจ้าแมงมุมน้อย เจ้ามีค่าสำหรับเรามาก เราปล่อยเจ้าออกไปไม่ได้หรอก ถ้าเจ้าไม่กลับมาเราก็แย่น่ะสิ”
	“หม่อมฉันไม่หนีไปไหนหรอกองค์หญิง แค่ออกไปเดินเล่นเดี๋ยวเดียวเอง” เจ้าแมงมุมว่า
	“ไม่ใช่ว่าเราไม่เชื่อใจเจ้าหรอกนะ แต่ถ้าเกิดเจ้าถูกนกจับไปกินหรือเกิดอะไรขึ้นกับเจ้าล่ะ เรายอมไม่ได้หรอก” องค์หญิงยืนกราน
	ดังนั้นเจ้าแมงมุมจึงต้องใช้ชีวิตอยู่ในโหลแก้วแคบๆ นั้นต่อไป มันเริ่มนึกถึงคำพูดของแมลงทับชรา
	“ถ้าเราเชื่อคำเตือนของแมลงทับแต่แรกก็คงไม่ต้องมาทนอุดอู้อยู่ในนี้หรอก”
	เจ้าแมงมุมหมดหวังที่จะได้ออกไปใช้ชีวิตข้างนอก มันคิดว่าตัวเองคงจะต้องตายอยู่ในโหล และไม่มีวันจะได้กลับไปที่ป่าอีกแล้ว
	แต่วันหนึ่งก็เกิดเรื่องไม่คาดฝันขึ้น ขณะที่ทหารกำลังถือโหลแก้วจะนำไปให้องค์หญิง เขาก็เกิดสะดุดหกล้มและทำโหลแก้วตกแตก เจ้าแมงมุมถูกแรงกระแทกงงไปครู่หนึ่ง แต่พอรู้สึกตัวมันก็รีบหนีไปทันที มันดีใจมากที่ได้เป็นอิสระอีกครั้ง
	หลายวันผ่านไป ในที่สุดมันก็กลับถึงบ้าน เจ้าแมงมุมรีบไปหาแมลงทับชรา มันเล่าเรื่องทั้งหมดให้ฟังและขอโทษที่เคยพูดไม่ดีกับแมลงทับชรา มันสัญญาว่าจะปรับปรุงตัว และจะไม่เป็นเหมือนเมื่อก่อนอีกแล้ว แมลงทับชราได้ฟังก็ดีใจและยกโทษให้
	ตั้งแต่นั้นเป็นต้นมา เจ้าแมงมุมก็ใช้ชีวิตอย่างมีความสุขในป่าอันอบอุ่นกับเพื่อนๆ ของมัน

นกสาลิกากับนกยูง
	ยินดีต้อนรับอีกครั้ง ผู้ฟังที่น่ารักของฉัน นี่เป็นโอกาสสุดท้ายที่เราจะได้คุยกัน พรุ่งนี้ฉันต้องออกเดินทางแล้ว ฉันต้องเดินทางไปกรุงเดลฟีตามคำสั่งของกษัตริย์โครเอซัส ฉันสนุกมากที่ได้เล่านิทานเรื่องต่างๆ ให้พวกเธอฟัง ฉันแน่ใจว่า ฉันมีความสุขจากการเล่า พอๆ กับที่พวกเธอมีความสุขจากการฟังนั่นแหละ
	ฉันโชคดี เพราะพรสวรรค์ในการเล่านิทานทำให้ฉันมีอิสรภาพและมีชีวิตที่ดี พวกเธอบางคนอาจอยากเป็นนักเล่านิทานเหมือนฉัน พวกเธอควรรู้ว่านักเล่านิทานหลายคนไม่ได้ร่ำรวยหรือมีชื่อเสียง ฉันเชื่อว่านักเล่านิทานเก่งๆ ยังคงยากจนและไม่เป็นที่รู้จัก พวกเขาเล่านิทานเพื่อสอนและให้ความบันเทิง ไม่ใช่เพื่อหาเงิน
	อย่าอิจฉาคนที่ร่ำรวยและยิ่งใหญ่เลย อย่ามุ่งหวังแค่เพียงอำนาจ แต่จงเป็นคนใจดีและใจกว้างเถิด อย่าอิจฉากษัตริย์ พ่อค้า และเจ้าชายที่มีเสื้อผ้าอาภรณ์และบ้านที่สวยงาม จงพอใจกับตนเอง ครอบครัว และความสามารถของตน เพราะสิ่งเหล่านี้จะทำให้พวกเธอมีความสุขอย่างแท้จริง
	ฉันมีนิทานเรื่องสุดท้ายจะเล่าให้ฟัง เรื่องที่ฉันเล่าให้ตัวเองฟังไม่รู้เบื่อ ชื่อเรื่องว่า นกสาลิกากับนกยูง
	ในกิ่งก้านสาขาของต้นโอ๊กเก่าแก่ มีรังที่สร้างจากกิ่งไม้และใบไม้ ยึดไว้ด้วยฟางกับขนแกะ ภายในมีพ่อกับแม่นกสาลิกา และลูกๆ สี่ตัวอาศัยอยู่ พวกมันร้องจิ๊บๆ อย่างมีความสุขตลอดวัน เมื่อนกสาลิกาน้อยโตพอจะบินได้ พ่อกับแม่ก็สอนให้ลูกๆ รู้จักจับหนอนกินเอง และสอนวิธีเลียนเสียงนกพันธุ์อื่นๆ เพื่อความสนุกสนานครื้นเครง
	เมื่อนกสาลิกาตัวใหญ่ที่สุดอายุได้เจ็ดสัปดาห์และเริ่มเป็นผู้ใหญ่ มันบินข้ามแนวพุ่มไม้สูง จนมาอยู่ในสวนของพระราชา ตอนนั้นอยู่ในช่วงปลายฤดูใบไม้ผลิ กุหลาบกำลังออกดอกบานสะพรั่ง น้ำพุตั้งอยู่กลางสวน มีนกยูงที่สง่างามฝูงหนึ่งเดินกรีดกรายอยู่รอบๆ สนามหญ้า
	นกสาลิกาหนุ่มไม่เคยเห็นสัตว์ที่ดูสง่างามเช่นนี้มาก่อน เหล่านกยูงเดินขบวนกันหน้าน้ำพุ หางที่มันวาวของพวกมันรำแพนต้องแสงอาทิตย์ ส่องประกายระยิบระยับ เหมือนท้องทะเลสีน้ำเงินอมเขียวแต้มด้วยเพชรนิลจินดา ทันใดนั้นนกสาลิกาก็รู้สึกอับอายขนที่ต่ำต้อยของมัน เหมือนกับชายที่ฝันร้ายว่าตัวเองสวมชุดซอมซ่อ เดินทะเล่อทะล่าเข้าไปในวัด มันจึงซ่อนตัวอยู่ในต้นมะเดื่อ
	คนรับใช้คนหนึ่งเดินถือตะกร้าหวายออกมาจากพระราชวังและโปรยอาหารให้นกยูง เจ้าชายน้อยองค์หนึ่งวิ่งออกมาเล่นท่ามกลางฝูงนก หัวเราะและชื่นชมสีสันของพวกมัน หลังจากกินเสร็จ พวกนกยูงก็นอนหลับ ทำให้นกสาลิกาสามารถกระพือปีกออกจากต้นไม้โดยไม่มีใครเห็น พอกลับบ้านแม่ของมันถามว่าวันนี้สนุกหรือเปล่า
	“ก็ดีจ้ะ” มันตอบอย่างไร้ความกระตือรือร้นเหมือนเคย แล้วมันก็นอนไม่หลับตลอดคืน เพราะมัวแต่คิดถึงนกยูงและขนที่สวยงามของพวกมัน ในตอนเช้า มันบินไปที่สระน้ำและสำรวจเงาที่น่าเศร้าของตนในน้ำพร้อมกับถอนหายใจ “เฮ้อ ฉันอยากเป็นนกยูงบ้างจัง จะได้อยู่ข้างน้ำพุในสวนของพระราชา และมีเจ้าชายน้อยคอยชื่นชม มันคงสนุกกว่าการค้นหาลูกโอ๊ก หรือหาหนอนเป็นไหนๆ”
	จากวันนั้นเป็นต้นมา มันจะไปซ่อนตัวอยู่ในต้นมะเดื่อทุกวัน เพื่อเฝ้าดูและอิจฉาพวกนกยูงในสวน
	“ออกมาเถอะ” น้องๆของมันบอกเมื่อล่วงรู้ความลับ “มีแกะในทุ่งหญ้าแน่ะ เราเลียนเสียงพวกมันเป็นแล้วด้วย สนุกกว่าซ่อนตัวอยู่ในต้นไม้นี้เป็นไหนๆ”
	“ออกมาจากสวนนั่นเถอะ” แม่ของมันบอก เมื่อนกสาลิกาหนุ่มเล่าเรื่องทั้งหมดให้ฟัง “ชนบทเต็มไปด้วยแมลงให้เราจับกิน”
	“ออกมาจากต้นไม้นั้นเถอะ” พ่อของนกสาลิกาบอก เมื่อแม่ของมันเล่าให้ฟังว่าทำไมมันถึงไม่ใช้เวลาอยู่กับครอบครัวอีกเลย “พ่อจะสอนให้เจ้าขุดรูใต้ดิน เจ้าจะได้รู้ว่าจะซ่อนลูกโอ๊กไว้ที่ไหนเมื่อมันสุกงอม”
	แต่ไม่มีอะไรดึงดูดให้นกสาลิกาหนุ่มออกจากสวนของพระราชาได้ ฤดูใบไม้ผลิเปลี่ยนเป็นฤดูร้อน และนกยูงก็เริ่มผลัดขน ทิ้งขนนกไว้บนสนามหญ้า นกสาลิกาจึงเกิดความคิด “โอกาสที่ฉันจะเป็นนกยูงมาถึงแล้ว” มันบอกกับตนเอง และขณะที่นกยูงนอนหลับอยู่ใต้ร่มเงาของซุ้มกุหลาบ มันก็กระโดดลงจากคอนและเก็บขนนกที่ร่วงหล่น ไม่นานมันก็เก็บได้มากพอจะดำเนินการตามแผน มันเจอฟางเส้นหนึ่งปลิวมาในแนวพุ่มไม้ จึงใช้กรงเล็บกับจะงอยมัดขนนกยูงเข้ากับหางของตน
	“ทีนี้ฉันก็เป็นนกยูงแล้ว” มันพูดอย่างมีความสุข แล้วก็บินอย่างภาคภูมิใจลงสู่สนามหญ้าที่เรียบเตียน
	“สวัสดี”
	พวกนกยูงโงหัวขึ้นทีละตัวพร้อมกับกะพริบตาที่เหมือนอัญมณี “ดูสิ พวกเรา มีนกยูงตัวใหม่ในสวนแน่ะ” ตัวหนึ่งพูด “เจ้าเป็นของกำนัลชิ้นใหม่ของเจ้าชายหรือ ใครส่งเจ้ามา ผู้ครองเมืองบาบิโลนอันมหัศจรรย์หรือฟาโรห์แห่งอียิปต์อันลี้ลับกันล่ะ”
	พวกนกยูงล้อมวงเข้ามาต้อนรับมัน ส่งเสียงอึกทึกครึกโครม แล้วก็เกิดเรื่องโชคร้ายที่ไม่คาดคิด การกอดรัดฟัดเหวี่ยงทำให้ฟางที่มัดขนนกยูงกับหางของนกสาลิกาหลุดออก ขนนกร่วงลงมา
	“เจ้าหลอกเรานี่” นกยูงตัวหนึ่งร้องลั่น “เจ้าไม่ใช่นกยูงเสียหน่อย แต่เป็นนกธรรมดาที่ควรอยู่แต่ในป่าโน่น เจ้าขโมยขนนกเหล่านั้นจากพวกเรา เอาคืนมานะ เจ้าหัวขโมย!”
	นกยูงตัวอื่นๆ ต่างก็โกรธที่ถูกหลอกจึงรุมจิกตีนกสาลิกา ไม่นานมันก็ไม่เหลือขนนกยูง รวมถึงขนอีกหลายกระจุกของตัวเอง นกที่น่าสงสารสู้อุตส่าห์หนีเอาชีวิตรอดมาได้ หลังจากพักหายใจในต้นมะเดื่อ มันก็เดินกะโผลกกะเผลกกลับบ้าน
	พ่อกับแม่ของมันไม่ได้ดุด่าที่มันทำตัวโง่ๆ ทั้งคู่ให้มันกินหนอนตัวอ้วนเนื้อฉ่ำระหว่างพักฟื้น เมื่ออาการดีขึ้น พ่อก็สอนวิธีซ่อนลูกโอ๊กเมื่อสุกงอมให้มัน นกสาลิกาสนุกกับการเรียนร้องเสียงนกพันธุ์อื่นๆ และเลียนเสียงแมวกับแกะซึ่งเป็นพรสวรรค์อันยอดเยี่ยมที่นกสาลิกาทุกตัวมีติดตัว มันไม่อิจฉาพวกนกยูงที่ร้ายกาจพวกนั้นอีกต่อไป แต่มันมีความสุขมากที่ได้เป็นตัวของตัวเอง

“นิทานเรื่องนี้สอนให้รู้ว่า”
จงเชื่อมั่น
และเป็นตัวของตัวเอง
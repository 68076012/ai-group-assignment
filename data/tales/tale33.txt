แมลงหวี่น้อยผู้ยิ่งใหญ่
ฌานีน กอลลิเอ
	ครั้งหนึ่งยังมีแมลงหวี่ตัวน้อยอาศัยอยู่กับพ่อ และแม่อย่างมีความสุข ทุกๆเช้ามันจะปล่อยตัวให้ลอยตามกระแสลมไปเยี่ยมเยียนดอกไม้และต้นไม้ พ่อแม่ของมันภูมิใจในตัวลูกของมันมาก แม่ชอบพูดย้ำเสมอว่าลูกของตนจะต้องทำสิ่งที่ยิ่งใหญ่ในอนาคต พวกแมลงแถวนั้นพากันหัวเราะอยู่ในใจคุยกันว่า แมลงหวี่ตัวน้อยเท่านี้จะทำอะไรที่ยิ่งใหญ่ได้
	เช้าวันหนึ่ง ขณะที่แมลงหวี่น้อยปล่อยตัวให้ลื่นไหลไปตามลำแสงของดวงอาทิตย์ สายลมก็พัดตัวมันไปติดกับใยแมงมุม มันพยายามดิ้นให้หลุด แต่ก็ไม่สำเร็จ
	ขณะที่ถูกแขวนอยู่กับใยสีเงิน แมลงหวี่ผู้เคราะห์ร้ายคิดถึงพ่อกับแม่มากกว่าความปลอดภัยของตัวเอง พ่อกับแม่คงเสียใจมากถ้าไม่ได้เห็นลูกรักกลับบ้าน
	เจ้าแมงมุมเดินมาแล้ว แมลงหวี่น้อยร้องไห้ด้วยความกลัว
	“แมงมุมจ๋า กรุณาเถิด ถ้าฉันไม่กลับไป พ่อกับแม่ของฉันต้องเสียใจมากแน่ๆ”
	เจ้าแมงมุมได้ฟังก็รู้สึกสงสาร จึงปล่อยนักโทษของมันไปแมลงหวี่บินไปพร้อมกับร้องขอบคุณ
	สองสามวันต่อมา ขณะที่แมงมุมกำลังห้อยตัวเล่นอย่างสบายอารมณ์ นกนางแอ่นตัวหนึ่งก็บินมาคาบมันขึ้นไปในอากาศอย่างรวดเร็ว
	“กรุณาฉันเถิด คุณนกนางแอ่น” แมงมุมร้องครวญ “โปรดเมตตาแมงมุมผอมโซเกินกว่าจะเป็นอาหารอันโอชะของคุณเถิด”
	“แต่ฉันว่าแมงมุมผอมตัวเดียวในปากยังดีกว่าแมงมุมอ้วนๆสิบตัวในโพรงนะ”นกนางแอ่นว่า
	“กรุณาเถิด ปล่อยฉันไปเหมือนที่ฉันเคยปล่อยแมลงหวี่ที่จับได้เถิด” แมงมุมร้องวิงวอน “คุณนกที่สวยงาม บินเร็วปานสายลม จะมีน้ำใจน้อยกว่าแมงมุมตัวหนึ่งเชียวหรือ” นกนางแอ่นหยุดคิดนิดหนึ่งแล้ว ตอบว่า
	“นกนางแอ่นต้องมีน้ำใจมากกว่าแมงมุมอยู่แล้ว ไปเถอะ ฉันจะปล่อยเจ้าไป” แมงมุมไม่อาจจะขอบคุณได้ เพราะมันร่วงละลิ่วลงมาจากฟ้า หล่นลงบนต้นหญ้านุ่มๆ มันนึกชื่นชมตัวเองที่เคยมีเมตตาต่อแมลงหวี่
	สองสามวันต่อมา ขณะที่นกนางแอ่นกำลังง่วนอยู่กับการทำรังในเสาต้นหนึ่ง มันก็เห็นเงาโฉบลงมาบนศีรษะอย่างรวดเร็ว มันพยายามหนี แต่ก็ถูกจับได้ นกนางแอ่นที่น่าสงสารรู้สึกว่าได้ถูกกรงเล็บอันน่าสะพรึงกลัวของนกอินทรีขยุ้มเอาไว้แล้ว
	ราชาแห่งนกออกบินมุ่งหน้าไปที่รังของมันบนยอดเขา มันได้ยินเสียงเล็กๆที่น่าสงสารดังออกมาจากกระจุกขนในกรงเล็บว่า
	“โอ้ท่านพญาอินทรีผู้ทรงพลังและงามสง่าในหมู่มวลนกทั้งหลาย ท่านจะมีน้ำใจน้อยกว่าแมงมุมกระจ้อยร่อย หรือนกนางแอ่นผู้ยากไร้ตัวหนึ่งเลยหรือ”
	“ใครว่าฉันใจแคบกว่าพวกสัตว์ต่ำต้อยพวกนั้น” นกอินทรีถาม
	“ฉันนี่แหละ” นกนางแอ่นตอบ “แมงมุมปล่อยแมลงหวี่ที่ติดใยของมัน และฉันก็ปล่อยแมงมุมที่เป็นเหยื่อของฉันไปแล้ว”
	เมื่อนกอินทรีย์ได้ฟังเรื่องราวเช่นนั้นแล้ว มันก็ไม่อยากได้ชื่อว่าใจแคบกว่าสัตว์ที่มีศักดิ์ศรีน้อยกว่าพวกนั้น มันจึงปล่อยนกนางแอ่นเป็นอิสระ นกนางแอ่นบินไปด้วยความดีใจที่มันรับฟังคำวิงวอนของ แมงมุม
	และตั้งแต่บัดนั้นเป็นต้นมา สัตว์ที่มีปีกทั้งหลาย ตั้งแต่แมลงตัวจิ๋วไปจนถึงพญาอินทรีก็อยู่ร่วมกันอย่างกลมเกลียว เนื่องจากน้ำใจแสนประเสริฐของแมลงหวี่ตัวกระจิริดนั่นเอง

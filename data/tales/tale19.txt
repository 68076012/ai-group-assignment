ม้าแกลบน้อยของลีน่า
เอ็มม่า เดเร็กโนกูร์
	 กาลครั้งหนึ่งนานมาแล้วมีหุบเขาเล็กๆ ที่เงียบสงบแห่งหนึ่ง ผู้คนที่อาศัยอยู่ที่นี่ใช้ชีวิตกันอย่างมีความสุขท่ามกลางธรรมชาติที่สวยงาม
	ลีน่าและครอบครัวอาศัยอยู่ในบ้านไม้หลังเล็กน่ารัก พ่อของเธอเป็นเจ้าของฟาร์มเลี้ยงม้า และเป็นครูสอนขี่ม้าให้เด็กๆ ด้วย
	ลีน่ารักม้าทุกตัวในฟาร์ม แต่ตัวที่เธอรักมากที่สุดชื่อ “มายา”
	ตอนนี้มายากำลังท้องและใกล้จะออกลูกเต็มทีแล้ว
	เช้าวันหนึ่งขณะกำลังรับประทานอาหารเช้า พ่อของลีน่าซึ่งออกไปที่ฟาร์มตั้งแต่เช้ามืดก็วิ่งเข้ามาในครัวอย่างตื่นเต้นพร้อมกับตะโกนว่า
	“มายาออกลูกแล้ว!”
	พอลีน่าได้ยินก็รีบวิ่งไปที่คอกม้าทันที
	เจ้าลูกม้ากำลังนอนซุกแม่ของมันอยู่ ลีน่าตื่นเต้นกับขนที่หยิกหนาของมัน
	“พ่อเคยเห็นลูกม้าที่มีขนหยิกอย่างนี้ไหมคะ” เธอถามพ่อซึ่งเดินตามออกมาด้วย
	“ไม่เลยลูก พ่อไม่เคยเห็นมาก่อนเลย” พ่อตอบ
	“จริงหรือคะ ถ้าอย่างนั้นก็แสดงว่าม้าของหนูไม่เหมือนของใครเลยสิคะ โอ! เยี่ยมไปเลย” ลีน่าพูดอย่างมีความสุข ในขณะที่พ่อของเธอท่าทางเป็นกังวลกับความผิดปกติของเจ้าลูกม้า
	ลีน่ารักลูกม้าตัวนี้มาก เธอตั้งชื่อให้มันว่า “ไมกี้”
	หลายเดือนผ่านไป เจ้าไมกี้ก็โตพอที่จะออกไปอยู่กับม้าอื่นๆ ในทุ่งหญ้าได้
	แต่แทนที่จะได้อยู่อย่างมีความสุข มันกลับถูกม้าอื่นๆ แสดงท่าทางรังเกียจและไม่ยอมให้เข้ากลุ่มด้วย เพราะว่ามันมีขนไม่เหมือนม้าตัวอื่นนั่นเอง
	เมื่อฤดูร้อนมาถึง เด็กๆ ก็มาเรียนขี่ม้ากันมากขึ้น ลีน่าต้องคอยช่วยพ่อกับแม่ทำงานทุกอย่างเท่าที่จะทำได้ ตั้งแต่แปรงขนม้า ทำความสะอาดรองเท้า และคอยบอกวิธีขึ้นลงม้าให้พวกเด็กๆ รวมไปถึงคอยจัดการเวลาที่พวกนั้นทะเลาะกันด้วย
	ลีน่ามีความสุขกับงานในฟาร์ม แต่สิ่งที่ทำให้เธอยังวิตกกังวลอยู่ก็คือการที่เจ้าไมกี้ไม่มีเพื่อน และมักถูกพวกเด็กๆ แกล้งอยู่เสมอ เธอสงสารเจ้าไมกี้มาก จึงไปอยู่เป็นเพื่อนเล่นกับมันนานๆ เพื่อไม่ให้มันเหงา ความรักจากลีน่านั้นเป็นสิ่งเดียวที่ทำให้เจ้าไมกี้มีความสุขและอยากมีชีวิตอยู่ต่อไป
	เวลาผ่านไป เจ้าไมกี้กลายเป็นม้าหนุ่มที่โตเต็มที่ แม้ว่ามันจะตัวเล็กแต่ก็แข็งแรงมาก พ่อพาลีน่าไปซื้ออานและอุปกรณ์ขี่ม้าอื่นๆ เธอเลือกอานหนังสีน้ำตาลกับบังเหียนที่เข้าชุดกัน และหลังจากใช้เวลาไม่นาน เจ้าไมกี้ก็ยอมให้ลีน่าขึ้นขี่หลัง
	แล้วเรื่องแปลกก็เกิดขึ้น เมื่อคุณลุงบาสเตียนผู้ใจดีมาเยี่ยมลีน่าและครอบครัว คุณลุงเป็นหัวหน้าหน่วยกู้ภัยประจำภูเขา มีหน้าที่ช่วยเหลือผู้บาดเจ็บจากการปีนเขาและเล่นสกี คุณลุงมีสุนัขคู่ใจตัวหนึ่งชื่อ “โตโต้” มันเป็นสุนัขที่ฉลาดมาก และเคยช่วยชีวิตคนมามากมายนับไม่ถ้วน
	ตอนแรกเจ้าโตโต้ก็ยังไม่ค่อยคุ้นกับเจ้าไมกี้ แต่ไม่นานทั้งสองก็สนิทสนมกันมาก ถึงขนาดไม่ยอมแยกจากกันเลย ทุกคนต่างสงสัยว่าทำไมจึงเป็นเช่นนั้น ลีน่าดีใจที่ไมกี้มีเพื่อน แต่พอใกล้ถึงวันที่คุณลุงบาสเตียนกับเจ้าโตโต้จะต้องกลับบ้าน ทุกคนก็เป็นห่วงว่าพวกมันจะอยู่อย่างไรถ้าไม่มีอีกฝ่ายหนึ่ง
	หลังรับประทานอาหารเย็นในคืนสุดท้ายก่อนจะกลับ คุณลุงก็พูดขึ้นว่า
	“ลีน่า หลานจะว่าอะไรไหมถ้าลุงจะขอเจ้าไมกี้ไปอยู่ด้วย ลุงอยากให้มันไปช่วยเจ้าโตโต้ลากเลื่อน”
	ลีน่าได้ยินก็ตกใจ เธอไม่เคยคิดมาก่อนว่าจะต้องแยกกับเจ้าไมกี้
	“ที่นั่นอากาศหนาวมาก ไมกี้จะทนได้หรือคะ” เธอหาเหตุผลมาอ้าง
	“เจ้าไมกี้ไม่เหมือนม้าทั่วไป มันมีขนที่หนากว่าม้าอื่นๆ แล้วก็แข็งแรงมาก มันอยู่ที่นั่นได้อย่างสบายแน่ๆ หลานไม่ต้องเป็นห่วง” คุณลุงว่า
	และก่อนที่ลีน่าจะพูดอะไรอีก คุณลุงก็พูดต่อว่า
	“ลุงรู้ว่าหลานรักมันมาก ลีน่า ลุงสัญญาว่าจะดูแลมันอย่างดีที่สุด และถ้าหลานคิดถึงมันก็ไปหาได้ตลอดเวลาเลย”
	ลีน่ารู้ดีว่าเจ้าไมกี้จะต้องมีความสุขถ้าไปอยู่กับคุณลุงและเพื่อนรักของมัน เธอรู้ว่าคุณลุงจะดูแลมันเป็นอย่างดี ในที่สุดเธอก็ตัดสินใจ
	“ตกลงค่ะ หนูจะให้มันไปอยู่กับคุณลุง มันคงมีความสุขที่ได้มีเพื่อน”
	วันรุ่งขึ้น ก่อนออกเดินทาง ลีน่ากอดเจ้าไมกี้อย่างอาลัยอาวรณ์ ลูบขนหนาๆ ของมันเบาๆ แล้วคุณลุงบาสเตียนก็พามันขึ้นรถจากไป
	เมื่อถึงฤดูหนาว ลุงบาสเตียนก็ให้เจ้าไมกี้ออกไปทำงาน โดยให้มันกับเจ้าโตโต้ช่วยกันลากเลื่อนออกไปช่วยผู้บาดเจ็บบนภูเขาที่ปกคลุมด้วยหิมะ
	ไม่นานเพื่อนรักทั้งสองก็เป็นที่รู้จักและกลายเป็นขวัญใจของหมู่บ้าน ใครที่ไปเที่ยวที่นั่นก็มักจะถ่ายรูปกับพวกมันไว้เป็นที่ระลึก
	พอถึงตอนปิดเทอม ลีน่าไปเยี่ยมไมกี้ เธอดีใจมากที่เห็นมันมีความสุข

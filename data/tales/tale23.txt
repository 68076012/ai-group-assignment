หงส์ขนทอง
ฌานีน กอลลิเอ
	 กาลครั้งหนึ่งในทะเลสาบที่สวยงาม มีหงส์ที่หลงตัวเองตัวหนึ่ง มันชอบดูถูกสัตว์อื่นๆ ว่าต่ำต้อยกว่าตน เพราะมันสืบเชื้อสายมาจากตระกูลหงส์ที่สูงศักดิ์ในสมัยโบราณ
	คืนหนึ่งหงส์ผู้เย่อหยิ่งสังเกตเห็นขนทองคำเส้นหนึ่งงอกออกมาตรงปลายปีก พอวันรุ่งขึ้นก็พบอีกเส้นหนึ่งที่คอ และวันต่อมาก็พบอีกเส้นหนึ่งที่ปลายหาง
	เชื่อไหมว่ามันไม่รู้สึกแปลกใจสักนิดเดียว เพราะมันคิดว่ามันสมควรจะได้รับสิ่งเหล่านี้อยู่แล้ว และยิ่งกว่านั้นมันกลับกำลังรอว่าเมื่อใดจะมีมงกุฎงอกขึ้นบนหัวเสียที
	พวกนักท่องเที่ยวและชาวเมืองพากันมาดูหงส์ประหลาดสีทองอย่างตื่นเต้น
	แต่ความจริงอย่างหนึ่งก็คือ ยิ่งขนทองงอกออกมาแทนขนขาวมากขึ้น หงส์ผู้ยิ่งใหญ่ก็ยิ่งมีน้ำหนักมากขึ้น ทำให้มันว่ายน้ำลำบาก พวกเป็ดมองดูพญาหงส์ผู้สูงศักดิ์อย่างแปลกใจเพราะมันลากตัวขึ้นบนตลิ่งและซ่อนตัวอยู่ใต้สะพาน
	ในที่สุด เมื่อขนขาวอันสุดท้ายเปลี่ยนเป็นทอง ขณะที่มันจุ่มหัวลงในน้ำเพื่อมองหาอาหาร หงส์  ผู้ยิ่งใหญ่ก็จมดิ่งลงไปก้นคลองทันที
	เป็ดน้อยตัวหนึ่งเห็นเข้าก็รีบดำน้ำลงไปช่วยด้วยความเป็นห่วง
	ตอนแรกเป็ดตัวอื่นก็ไม่อยากช่วยเจ้าหงส์ขนทอง แต่ไม่นานก็ใจอ่อน พวกมันช่วยกันดึงร่างเจ้าหงส์ขึ้นมาบนตลิ่ง หงส์ทองนอนแผ่บนหญ้าเหมือนกับตายไปแล้ว
	ไม่นานมันก็ลืมตาขึ้น เมื่อคิดทบทวนเหตุการณ์ครู่หนึ่ง เจ้าหงส์ก็สำนึกได้ว่ามันได้รับความช่วยเหลือจากผู้ที่มันเคยดูถูกเหยียดหยามมาก่อน
	“ขอบใจเพื่อนรัก” มันพึมพำ เพราะไม่ถนัดที่จะทำตัวให้น่ารัก
	“เจ้าต้องขอบใจเป็ดน้อยต่างหาก” เป็ดตัวอื่นๆบอกพลางบุ้ยใบ้ไปที่ผู้ช่วยชีวิตตัวน้อยซึ่งยืนเขินอยู่ห่างๆ
	“เจ้านั่นน่ะหรือ” หงส์แปลกใจ นึกขึ้นได้ว่าเจ้าตัวนี้เองที่มันเคยเกลียดที่สุด
	“ขอบใจเจ้ามากนะ เป็ดน้อย” เจ้าหงส์บอกอย่างจริงใจ
	ความสำนึกผิดครั้งนี้ทำให้เกิดผลบางอย่างตามมา ในวันรุ่งขึ้นเมื่อตื่นขึ้น ขนทองทุกเส้นก็หายไป และเงาสีขาวงามสง่าเช่นครั้งก่อนก็กลับคืนมาใหม่ ดูราวกับตุ๊กตากระเบื้องเคลือบที่สะท้อนภาพจากกระจกเงา
	ความประพฤติของเจ้าหงส์เปลี่ยนไปมาก สุภาพอ่อนโยนและมีน้ำใจ มันลอยอวดโฉมเพื่อรอรับเศษขนมปังที่เด็กๆ โยนใส่ และคนที่ผ่านไปมามักจะแปลกใจที่เห็นมันว่ายน้ำอยู่ร่วมกับลูกเป็ดน้อยสีเทา ตัวหนึ่งเป็นประจำ ดูเหมือนมันจะรักลูกเป็ดตัวนั้นมากทีเดียว

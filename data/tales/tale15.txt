เจ้าหญิงปุยฝ้ายกับเจ้าชายสายลม
ลินดา โกมลารชุน
	เจ้าชายสายลมอาศัยอยู่ในดินแดนทางตอนเหนือที่ซึ่งมีอากาศหนาวเย็นตลอดทั้งปี เวลาที่เจ้าชายเดินทางไปไหนมาไหน ต้นไม้ก็จะสะบัดกิ่งก้านไปมา ใบไม้สีน้ำตาลจะปลิวโปรยปรายในอากาศก่อนร่วงลงมากองสุมบนพื้นดิน ว่ากันว่าเจ้าชายนำพาสายลมไปด้วยทุกแห่งหน
	เมื่อเจ้าชายเดินทางลงสู่ทิศใต้ ชาวเมืองก็จะพูดกันว่า “ลมเหนือมาแล้ว” หลังจากนั้นก็จะรีบพากันเก็บข้าวโพดในไร่ เพื่อเอาไว้เป็นเสบียงในฤดูหนาว พร้อมกับปิดประตูหน้าต่างอย่างแน่นหนา เหมือนจะบอกว่าไม่ต้องการต้อนรับการมาเยือนของเจ้าชาย
	เจ้าชายสายลมรู้สึกเศร้าพระทัยทุกๆ ครั้งเวลาที่พระองค์เสด็จไปตามถนนในเมือง ใครสักคนจะดึงผ้ามาคลุมศีรษะแล้วรีบอุ้มเด็กเล็กๆ หนีไปทางอื่นพลางพูดว่า “ลมเย็นๆ จะทำให้หนูไม่สบาย” หรือถ้าพระองค์เสด็จเข้าไปอ่านหนังสือในห้องสมุด หนอนหนังสือที่กำลังก้มหน้าก้มตาอ่านอย่างตั้งใจต่างพากันหยุด และไล่ตะปบหน้ากระดาษที่เอาแต่พลิกไปที่อื่น ดูเหมือนพระองค์จะทำให้คนอื่นๆ เดือดร้อนไปเสียหมด
	เจ้าชายถูกห้ามไม่ให้เดินทางไปยังดินแดงที่อยู่ทางทิศตะวันตก ที่ซึ่งมีเรื่องเล่าขานถึงความเงียบสงัดและปิศาจสีขาว แต่เจ้าชายคิดว่าในเมื่อตนเองไม่มีประโยชน์ต่อชาวเมืองนี้แล้วก็น่าจะลองไปเยี่ยมดินแดนที่ยังไม่เคยเห็นนี้ดูสักครั้ง
	ในเช้าวันหนึ่งที่ดวงอาทิตย์ซ่อนตัวอยู่หลังก้อนเมฆสีเทา ชาวเมืองต่างเก็บเสื้อผ้าที่ตากไว้ลงจากราว ปิดประตูหน้าต่างและบ่นพึมพำถึงลมมรสุมที่จะพัดพาเอาสายฝนมาในไม่ช้านี้ เจ้าชายสายลมจึงเริ่มออกเดินทางโดยไม่มีใครรู้สึกถึงสายลมที่กำลังพัดไปยังทิศตะวันตก
	ยิ่งเข้าไปใกล้ดินแดนทางทิศตะวันตก เจ้าชายก็ยิ่งรู้สึกได้ถึงความแห้งแล้งของผิวดิน ต้นไม้สีน้ำตาลแก่ยืนนิ่งไม่ไหวติง คล้ายคนครึ่งหลับครึ่งตื่น แต่ละต้นมีใบสีเหลืองติดกิ่งเพียงไม่กี่ใบ จึงไม่มีเสียงโบกสะบัดแม้เจ้าชายจะลอดตัวเดินผ่านต้นแล้วต้นเล่า
	เบื้องหน้าออกไปไม่ไกล มองเห็นแต่ความเวิ้งว้างสีขาวโพลน เจ้าชายลังเลพระทัยว่าควรจะเดินต่อไปดีหรือไม่ ทันใดนั้นพื้นดินที่ข้างพระบาทก็ขยับเขยื้อน ผิวหน้าดินยกตัวสูงขึ้นแล้วเศษดินก็กระจายออกเป็นวง หลังจากนั้นก็มีจมูกเล็กๆ แหลมๆ สีชมพูยื่นออกมาจากพื้นที่เป็นรูนั้น ครู่ต่อมาเจ้าของจมูกก็ใช้เล็บยาวๆ คุ้ยดินแล้วดันตัวขึ้นมายืนบนพื้นทำจมูกฟุดฟิด เจ้าชายสังเกตเห็นว่าขนสีเทาของมันยาวมาคลุมหน้าจนแทบมองไม่เห็นตาทั้งสองข้าง แต่ที่น่าขันออกจะแบนๆ และมีเล็บยาวเป็นซี่ๆ คล้ายคราดสำหรับกวาดใบไม้
	“เจ้าตุ่นนี่เอง” เจ้าชายทัก
	“สวัสดี เจ้ากำลังจะไปไหนหรือ”
	“เจ้าชายสายลมใช่ไหม”
	เจ้าตุ่นใช้จมูกดมที่รองพระบาทอีกครั้งให้แน่ใจก่อนก้มหัวอย่างพินอบพิเทา
	“กระหม่อมรีบมาหาพระองค์เพื่อจะบอกว่า พระองค์จะเสด็จต่อไปข้างหน้าอีกไม่ได้”
	“เพราะดินแดนแห่งปิศาจสีขาวที่เห็นอยู่ข้างหน้านั้นน่ะหรือ” เจ้าชายหัวเราะอย่างอารมณ์ดี
	“ไม่ใช่เรื่องของปิศาจพะย่ะค่ะ แต่ถ้าเสด็จต่อไปพระองค์จะทำให้เจ้าหญิงปุยฝ้ายทรงเสียพระทัยแน่ๆ”
	เจ้าตุ่นทำจมูกยุกยิกและใช้เล็บที่ยาวเหมือนคราดคุ้ยดินไปพลาง มันไม่จำเป็นต้องใช้ตาในการมองอะไรๆ แต่ก็สามารถเดินทางอยู่ใต้ดินได้ด้วยการดมกลิ่นและขุดอุโมงค์
	“เล่าเรื่องของเจ้าหญิงปุยฝ้ายให้เราฟังหน่อย” เจ้าชายตรัส
	เจ้าหญิงปุยฝ้ายอาศัยอยู่ในดินแดนทางทิศตะวันตกที่ซึ่งอบอุ่นไปด้วยแสงแดดยามบ่ายตลอดทั้งปี เจ้าหญิงปุยฝ้ายคอยดูแลต้นไม้เล็กๆ ที่ชื่อว่า “ต้นฝ้าย” ให้ออกดอกสีขาว
	ดอกฝ้ายที่ฟูและนุ่มบานสะพรั่งมองเห็นเป็นดินแดนสีขาวไกลสุดลูกหูลูกตา ชาวเมืองนี้ต้องทำงานหนักทุกวันโดยต้องหิ้วถังน้ำไปที่แม่น้ำและตักน้ำกลับมารดต้นฝ้ายทุกๆ ต้น พวกเขาไม่กล้าคุยกันหรือหัวเราะเสียงดังนัก เพราะถ้ามีใครหายใจแรงๆ หรือจามดังๆ ออกมา ปุยฝ้ายจะปลิวขึ้นไปในอากาศแล้วลอยหนีไปในท้องฟ้า ว่ากันว่าถ้าปุยฝ้ายหนีขึ้นไปบนท้องฟ้ามากๆ เข้า มันจะรวมตัวกลายเป็นเมฆก้อนใหญ่ แล้วบดบังแสงอาทิตย์ไม่ให้ส่องลงมา ไม่อยากนึกภาพเลยว่าถ้าเจ้าชายสายลมเสด็จไปที่นั่นจะสร้างความโกลาหลให้กับชาวเมืองมากเพียงใด
	เจ้าชายนั่งลงข้างๆ เจ้าตุ่นแล้วครุ่นคิด นิ้วมือแบนๆ และเล็บที่ยาวของเจ้าตุ่นดูน่าขันก็จริง แต่มันก็มีประโยชน์ในการขุดดินและทำให้มันสามารถเดินทางไปไหนมาไหนได้อย่างรวดเร็ว
	“ทุกสิ่งล้วนมีประโยชน์ในตัวเอง” เจ้าชายตรัส “เจ้าช่วยเดินทางล่วงหน้าไปยังดินแดนสีขาวนั้นได้หรือไม่ใช้มืออันแสนมีประโยชน์ของเจ้าขุดดินเป็นคันส่งน้ำ ยาวไปจนสิ้นสุดที่ฝ้ายต้นสุดท้าย ส่วนที่ริมแม่น้ำนั้นให้ชาวเมืองช่วยกันสร้างเครื่องมือที่มีใบพัดคล้ายกลีบดอกไม้และทำให้มันหมุนเป็นวงไปรอบๆ ได้”
	หลังจากนั้นไม่นาน เจ้าชายสายลมก็เดินทางเข้าสู่ดินแดนแห่งปุยฝ้าย โดยลัดเลาะไปตามเส้นทางของแม่น้ำ ในที่สุดพระองค์ก็มาถึงกังหันใหญ่ริมน้ำที่เพิ่งสร้างเสร็จ สายลมจากเจ้าชายทำให้ใบพัดของกังหันเคลื่อนตัวหมุน และเริ่มวิดน้ำจากแม่น้ำไหลลงสู่คันดินสำหรับส่งน้ำ ชาวเมืองต่างกระโดดโลดเต้นอย่างดีใจเมื่อเห็นน้ำไหลผ่านต้นฝ้ายทุกต้น แม้จะเป็นต้นที่อยู่ไกลที่สุด ดินที่แห้งแข็งก็เริ่มชุ่มชื้นและ อ่อนนุ่มลง
	เจ้าหญิงปุยฝ้ายเสด็จออกมาต้อนรับเจ้าชาย ฉลองพระองค์ของเจ้าหญิงเป็นสีขาวบริสุทธิ์ ตัดเย็บด้วยผ้าที่ทอจากดอกฝ้ายอันอ่อนนุ่มที่สุดในโลก เจ้าหญิงแย้มสรวลต้อนรับเจ้าชายแห่งสายลมอย่างเป็นมิตร
	ตั้งแต่นั้นมา เจ้าชายก็ออกเดินทางไปในทุกแห่งอย่างมีความสุข ถ้าเจ้าชายล่องเรือออกจากฝั่งในเวลากลางคืน ชาวบ้านก็จะบอกต่อๆ กันว่า “ลมบกมาแล้ว” หลังจากนั้นพวกเขาก็จะพากันลงเรือของตนเช่นเดียวกัน กางใบสีขาวให้แผ่กว้างที่สุดเพื่อให้เรือแล่นออกสู่ทะเลไปหาปลา แล้วเมื่อถึงตอนเช้าที่เจ้าชายล่องเรือกลับเข้ามา คนหาปลาที่พาเรือกลับถึงฝั่งก็จะพูดกันว่า
	“ขอบคุณลมทะเลที่พาเรากลับมาอย่างปลอดภัย”
	เจ้าชายเดินทางไปยังดินแดนทางทิศตะวันตกบ่อยขึ้น และตกหลุมรักเจ้าหญิงปุยฝ้าย กังหันลมหมุนวันแล้ววันเล่าเพื่อวิดน้ำส่งไปให้ต้นฝ้ายได้ชุ่มชื่นและเติบโตอย่างเขียวชอุ่ม
	ส่วนเจ้าตุ่นน่ะหรือ มันก็ยังคงอาศัยอยู่ในรูใต้ดิน และเล่าให้ลูกหลานฟังอยู่เสมอถึงเรื่องราวของเจ้าหญิงปุยฝ้ายกับเจ้าชายแห่งสายลม

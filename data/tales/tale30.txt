ต้นไม้ร้องไห้
อีแรน เดอเกลแปร์
	 เด็กๆ รู้จักต้นหลิวไหมจ๊ะ หลิวเป็นต้นไม้ที่มีใบเหมือนหยดน้ำตา เราจึงเรียกมันว่า “ต้นไม้ร้องไห้” กวีที่เขียนกลอนเศร้าๆ จะชอบมันเป็นพิเศษ
	วันหนึ่ง กวีหนุ่มคนหนึ่งท่องบทกวีของเขาอยู่ข้างถนน แต่โชคร้ายที่ไม่มีใครฟังเขาเลย กวีหนุ่มเสียใจมาก ความเศร้าของเขาเหมือนจะทำให้คนทั้งโลกร้องไห้ไปด้วย เขาดูน่ากลัวสำหรับเด็กๆ ตอนเย็นเขานั่งอยู่ใต้ต้นหลิวตรงริมน้ำ เพื่อแต่งบทกวีโดยอาศัยเรื่องเศร้าที่ใบหลิวแสนโศกเล่าให้ฟัง
	เย็นวันหนึ่ง เขานั่งอยู่ตรงที่ประจำใต้ต้นหลิว รู้สึกเศร้าเกินกว่าจะเขียนบทกวี ต้นหลิวรู้สึกสงสารเขามาก
	“จะว่าไปแล้ว” ต้นหลิวพูดขึ้น “เขามาหาแรงบันดาลใจอยู่ใกล้ๆ ฉัน ฉันน่าจะต้องรับผิดชอบในสิ่งที่เกิดขึ้นแก่เขาเหมือนกัน ฉันอยากจะช่วย แต่ไม่รู้จะทำอย่างไรดี”
	นกกระจอกตัวหนึ่งบินมาเกาะพักอยู่ที่กิ่งหลิว
	“ฉันรู้ว่าเธอจะช่วยเพื่อนของเธอได้อย่างไร” นกพูดขึ้น
	“ทำอย่างไรล่ะ” ต้นหลิวถาม
	“เธอให้แรงบันดาลใจแก่เขา เธอก็ป้อนความคิดที่สนุกสนานรื่นเริงให้เขา แทนที่จะให้ความคิดที่โศกเศร้าสิ”
	“เธอไม่รู้หรือว่าฉันเป็นต้นหลิวร้องไห้ ฉันเปลี่ยนไม่ได้หรอก”
	“ได้สิ แม้ว่าธรรมชาติสร้างให้เธอมีลักษณะโศกเศร้า แต่เธอเปลี่ยนแปลงตัวเองได้ ถ้าเธอตั้งใจจริง ลืมเรื่องที่เธอเป็นต้นหลิวร้องไห้เสีย แล้วเป็นต้นหลิวหัวเราะให้ได้” นกกระจอกว่า
	“ฉันจะพยายาม” ต้นหลิวพูด
	นกกระจอกเล่าเรื่องราวมากมายที่มันได้ยินระหว่างการเดินทางให้ต้นหลิวฟัง แต่ละเรื่องสนุกสนานจนต้นหลิวอดหัวเราะไม่ได้ ใบที่มีรูปร่างเหมือนหยดน้ำตาสั่นไหวอย่างลังเลในตอนแรก มันไม่เคยชินกับการหัวเราะนี่ แต่อารมณ์ขันของนกกระจอกก็เอาชนะมันได้
	สายลมที่พัดผ่านใบหลิวทำให้เกิดเสียงเพลงที่ร่าเริงมากระทบหูของกวี เขาไม่เข้าใจเลยว่าทำไมต้นหลิวซึ่งเป็นต้นไม้แห่งความโศกเศร้า ถึงส่งเสียงเพลงที่มีชีวิตชีวาเช่นนี้
	วันรุ่งขึ้น ดวงอาทิตย์ที่ร่าเริงก็ปลุกให้โลกตื่นขึ้น นกกระจอกบินเข้าเมืองเพื่อหาอาหารตามปกติ ต้นหลิวยืนนิ่งสงบ ยังคงสงสัยที่ตัวเองไม่ได้เป็นต้นร้องไห้อีกแล้ว ส่วนกวีหนุ่มนั้นเมื่อถูกแสงแดดปลุกให้ตื่น ก็ออกเดินเข้าเมืองไปท่องบทกวีใหม่ๆ ของเขา
	บทกวีที่สนุกสนาน พูดถึงแต่เรื่องที่น่าเบิกบานใจ เมื่อทุกคนได้ยินก็แทบไม่เชื่อหูตัวเอง พวกเขาถามกวีหนุ่มว่าได้รับแรงบันดาลใจมาจากไหน กวีหนุ่มยิ้มแต่ไม่ได้พูดอะไร

ราชสีห์กับหนู
	“ข้าจะต้องเก็บเมล็ดพืชไว้สำหรับฤดูหนาว” หนูน้อยคิดเมื่อมันวิ่งไปตามทาง “แล้วข้าก็ต้องเตือนเด็กๆ ให้ล้างหลังหูให้สะอาดด้วย” หนูน้อยมัวแต่วุ่นวายกับความคิดเสียจนไม่ได้สนใจว่ากำลังวิ่งไปไหน กระทั่งมาถึงเนินชันๆลูกหนึ่ง มันเริ่มต้นปีนขึ้นไป
	หญ้าบนเนินเขาเป็นสีทอง และพื้นข้างใต้เท้าของมันก็ให้ความรู้สึกอุ่นอย่างประหลาด “ช่างเป็นเนินเขาที่ประหลาดเสียจริง” หนูน้อยพูดกับตัวเอง ระหว่างที่หยุดพักหายใจ มันก็สังเกตเห็นอะไรแปลกๆ เนินเขาทั้งลูกค่อยๆขยับขึ้นลงอยู่ข้างใต้ตัวมัน “คุณพระช่วย” หนูคิด “นี่ดูเหมือนกับว่ามันกำลังหายใจอยู่เลย แต่มีใครเคยได้ยินเรื่องเนินเขาที่หายใจได้บ้างล่ะ” หนูใช้อุ้งเท้าเขี่ยๆพื้น เพื่อดูว่ามันทำมาจากอะไร
	ทันใดนั้นเนินเขาทั้งลูกก็สั่นอย่างแรง หนูน้อยเสียการทรงตัวแล้วล้มกลิ้งไม่เป็นท่า หล่นตุ้บไปที่หญ้าสีเขียวเย็นๆตรงตีนเขา หนูมองดูด้วยดวงตากลมโตเหมือนจานรองแก้ว เมื่อเนินเขาสีทองหน้าตาประหลาดค่อยๆสูงขึ้น สูงขึ้นตรงหน้า
	หนูเข้าใจทันทีว่า นี่มันไม่ใช่เนินเขา แต่เป็นราชสีห์ขนาดมหึมาต่างหาก “อี๊ก!” หนูน้อยร้องเสียงแหลมด้วยความหวาดกลัว มันหันหลังกลับแล้ววิ่งหนีเอาตัวรอด ราชสีห์คำรามเสียงแสบแก้วหู ตะปบอุ้งเท้าลงบนหางหนู ตรึงมันไว้อยู่กับที่อย่างมั่นคง
	“กล้าดียังไงมาปลุกข้า” ราชสีห์คำรามด้วยความโกรธจัด
	“ข้าขะ-ขอโทษจะ-จะ-จริงๆ” หนูพูดตะกุกตะกัก หนวดสั่นระริกไปด้วยความกลัว “ข้าคิดว่าท่านเป็นเนินเขาเสียอีก”
	“เนินเขางั้นรึ” ราชสีห์แยกเขี้ยวคำรามอวดฟันซี่ใหญ่เงาวับสองแถว “งั้นเนินเขาลูกนี้หิวแล้ว ถึงเวลากินอาหารสักคำแล้วละ” ราชสีห์อ้าปากกว้าง น่ากลัวยิ่งนัก “ช้าก่อน!” หนูร้องเสียงแหลม “ได้โปรดเถอะ!” ถ้าท่านปล่อยข้าไป ข้าสัญญาว่าจะตอบแทนบุญคุณท่าน”
	ราชสีห์ชะงักแล้วก้มลงมองสัตว์ตัวน้อย “อย่างเจ้าน่ะรึ” มันพูดอย่างไม่เชื่อ “ตัวเล็กๆ อย่างเจ้าจะทำประโยชน์อะไรให้ข้าได้”
	“ท่านไม่มีวันรู้หรอก” เสียงเล็กๆของมันตอบออกมา “ถ้าท่านเกิดตกอยู่ในความลำบาก ข้าอาจจะช่วยท่านให้รอดพ้นจากอันตรายได้นะ”
	ราชสีห์เอนศีรษะไปด้านหลังแล้วหัวเราะดังลั่น มันหัวเราะไม่หยุด จนน้ำตาไหลเป็นทาง “ตลอดชีวิตของข้าไม่เคยได้ยินเรื่องอะไรตลกขนาดนี้มาก่อนเลย” มันร้อง พลางจับสีข้างไว้
	“ไม่เห็นจะตลกขนาดนั้นเลย” หนูพูด พร้อมกับกอดอกอย่างขุ่นเคือง แต่ท่าทางของมันยิ่งทำให้ราชสีห์หัวเราะหนักเข้าไปอีก
	“ยังไงกินเศษอาหารเล็กๆ อย่างเจ้าก็ไม่อิ่มอยู่ดี” ราชสีห์ถอนหายใจ เมื่อมันควบคุมตัวเองให้หยุดหัวเราะได้ในตอนหลัง “เพราะว่าเจ้าทำให้ข้าอารมณ์ดี ข้าจะยอมปล่อยเจ้าไป” ราชสีห์ยกอุ้งเท้าออกจากหางของหนู
	“ขอบคุณท่าน” หนูยิ้มกว้าง “ท่านจะไม่เสียใจแน่”
	“ไปซะที” ราชสีห์หัวเราะหึๆ “ก่อนที่ข้าจะเปลี่ยนใจ” หนูรีบวิ่งกลับบ้านเร็วที่สุดเท่าที่ขาจะพามันวิ่งไปได้
	ไม่กี่วันต่อมา ระหว่างที่หนูน้อยกำลังวิ่งเล่นอยู่ในป่าก็มีเสียงคำรามอย่างโกรธแค้นทำลายความเงียบขึ้นมา จนนกบินแตกฮือไปทุกทิศทาง
	“เสียงนั้นเหมือนเสียงราชสีห์เลย” หนูคิด ครู่ต่อมา ก็มีเสียงคำรามดังขึ้นอีกครั้ง คราวนี้เบากว่าครั้งก่อน ตามด้วยเสียงครางต่ำๆ ดังเป็นเวลานาน “ฟังเหมือนกับว่าราชสีห์กำลังเดือดร้อนอยู่” หนูน้อยพูดกับตัวเองแล้วมันก็รีบไปตามเสียงนั้น
	หนูไปถึงลานโล่งแห่งหนึ่งก็พบกับราชสีห์ ตกอยู่ในสภาพน่าสงสารอย่างยิ่ง ตัวมันติดอยู่ในตาข่ายดักสัตว์ของนายพราน มันกำลังปลุกปล้ำอยู่กับตาข่ายอย่างสิ้นหวัง แต่ยิ่งมันพยายามจะดิ้นให้หลุดมากเท่าไร ตาข่ายก็ยิ่งพันตัวแน่นขึ้นเท่านั้น
	“สวัสดีจ้ะ ท่านราชสีห์” หนูน้อยทัก
	ราชสีห์หยุดดิ้นรนแล้วถอนหายใจเฮือกใหญ่ “ข้าว่าเจ้าคงมาเยาะเย้ยข้าละสิ ก็ข้าไม่มีอำนาจอะไรแล้วนี่” ราชสีห์พูด
	“ไม่เลย” หนูน้อยตอบ “ข้ามาเพื่อจะตอบแทนที่ท่านปล่อยข้าให้เป็นอิสระ--อย่างที่ข้าสัญญาเอาไว้ไงล่ะ”
	ราชสีห์กลอกนัยน์ตา “ข้าเดือดร้อนมากพอแล้ว แล้วข้าก็ตัวใหญ่และแข็งแรงกว่าเจ้าตั้งมากมาย” พูดจบ ราชสีห์ก็กลับไปปลุกปล้ำกับตาข่ายต่อ
	“หยุดกลิ้งไปกลิ้งมาสักเดี๋ยวสิท่าน” หนูน้อยพูดอย่างกระตือรือร้น แล้วมันก็ไต่ขึ้นไปบนหลังราชสีห์ ก่อนจะแทะเชือกทีละเส้นไม่นาน หนูก็กระโดดกลับลงมาที่พื้น “เรียบร้อยแล้ว”
	ราชสีห์ยืนขึ้น แล้วตาข่ายก็หล่นลงไปบนพื้น มันเป็นอิสระแล้ว “เหลือเชื่อ!” ราชสีห์กล่าว พลางสะบัดแผงคออันสง่างามของมัน “ใครจะคิดว่าสัตว์ตัวเล็กๆ อย่างเจ้าจะช่วยชีวิตราชสีห์ตัวหนึ่งได้ ขอบคุณนะเพื่อนตัวน้อย ขอบคุณจากใจจริง”
“นิทานเรื่องนี้สอนให้รู้ว่า”
อย่าดูถูกผู้ที่ต่ำต้อยกว่าตนเอง

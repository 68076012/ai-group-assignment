คนตัดไม้ผู้ซื่อสัตย์
	ระหว่างที่คนตัดไม้กำลังตั้งอกตั้งใจตัดต้นไม้ใหญ่ต้นหนึ่งอยู่ ขวานของเขาก็หลุดจากมือ หล่นตูมลงไปในแม่น้ำใกล้ๆ ก่อนจะถูกพัดไปตามกระแสน้ำที่ไหลแรง
	“โอ ไม่นะ!” คนตัดไม้ร้อง เขาคุกเข่าลงแล้วยื่นมือลงไปในน้ำ แต่กระแสน้ำที่ไหลแรงเกือบจะพัดเขาให้หล่นลงไปด้วย ขวานของเขาลอยห่างไปไกล “ข้ามีขวานอยู่แค่ด้ามเดียว” เขาคร่ำครวญ “ทีนี้ข้าจะใช้อะไรตัดไม้ล่ะ ถ้าข้าตัดไม้ไม่ได้ ข้าก็หาเงินไม่ได้ แล้วข้าจะเลี้ยงดูครอบครัวได้อย่างไรกัน” เขารู้สึกสิ้นหวังจนทรุดตัวลงนั่งเอามือปิดหน้าแล้วร้องไห้ออกมา
	เวลาผ่านไปไม่นาน คนตัดไม้ได้ยินเสียงที่อ่อนโยนพูดขึ้นว่า “ขอโทษนะ” เขาเงยหน้าขึ้นก็เห็น เทพเจ้าเฮอร์มีสยืนอยู่ตรงหน้า คนตัดไม้ผู้น่าสงสารไม่เคยเห็นเทพเจ้ามาก่อน เขาจ้องเทพเจ้าเฮอร์มีสด้วยความประหลาดใจยิ่งนัก
	“เจ้าร้องไห้ทำไมหรือ” เทพเจ้าเฮอร์มีสถามด้วยความเมตตา
	“ข้าทำขวานหล่นลงไปในแม่น้ำโดยไม่ได้ตั้งใจ” คนตัดไม้เล่าให้ฟังอย่างเศร้าๆ “ไม่มีขวาน ข้าก็ตัดต้นไม้ไม่ได้ แล้วถ้าข้าตัดต้นไม้ไม่ได้ ข้าก็หาเงินมาซื้ออาหารไม่ได้ แล้วลูกของข้าก็จะอดตาย”
	“บางทีข้าอาจจะช่วยเจ้าได้” เทพเจ้าเฮอร์มีสพูด แล้วพระองค์ก็ดำลงไปในแม่น้ำ ชั่วครู่ต่อมา พระองค์ก็โผล่ขึ้นมาห่างจากจุดเดิมเพียงเล็กน้อย ในมือมีขวานทองคำขนาดใหญ่งดงามด้ามหนึ่ง “ด้ามนี้ใช่ของเจ้าหรือไม่” เทพเจ้าเฮอร์มีสร้องถาม
	“ไม่ใช่ขอรับ” คนตัดต้นไม้ตอบ “ขวานของข้าไม่ได้สวยขนาดนี้เลย”
	เทพเจ้าเฮอร์มีสหายไปใต้น้ำอีกครั้ง ก่อนจะนำขวานเงินที่แกะสลักอย่างงดงามขึ้นมาอีกด้านหนึ่ง “แล้วด้ามนี้ล่ะ” พระองค์ถาม
	คนตัดไม้สั่นศีรษะ “ด้ามนั้นก็ไม่ใช่ของข้าอีกเช่นกัน” เขาพูด “ขวานของข้าทำมาจากเหล็กกับไม้แค่นั้นเอง”
	เทพเจ้าเฮอร์มีสหายไปอีกครั้ง คราวนี้พระองค์กลับขึ้นมาพร้อมกับขวานของคนตัดไม้ในมือ “ด้ามนี้แหละขอรับ!” คนตัดไม้ร้องพร้อมกับกระโดดด้วยความดีใจ
	เทพเจ้าเฮอร์มีสปีนขึ้นมาจากแม่น้ำแล้วยื่นขวานคืนให้คนตัดไม้
	“ขอบคุณขอรับ” คนตัดไม้ยิ้มแป้น “มันอาจไม่ได้ทำจากทองหรือเงิน แต่สำหรับข้าแล้วมันมีค่ามากกว่าทรัพย์ใดๆ ในโลกเสียอีก”
	เทพเจ้าเฮอร์มีสยิ้ม “เพื่อเป็นรางวัลตอบแทนความซื่อสัตย์ของเจ้า” พระองค์พูด “นอกจากขวานด้ามนี้แล้ว ข้าจะยกขวานทองและขวานเงินให้เจ้าด้วย”
	คนตัดไม้แทบไม่เชื่อในความโชคดีของตนเอง “ขอบคุณเป็นล้านๆ ครั้งเลยขอรับ” เขาร้อง แล้ววิ่งกลับไปเล่าสิ่งที่เกิดขึ้นให้ครอบครัวฟัง
	ระหว่างทางกลับบ้าน เขาชนกับคนตัดไม้อีกคนหนึ่ง เพราะความตื่นเต้น คนตัดไม้เล่าเรื่องความโชคดีของเขาให้ชายผู้นั้นฟังจนหมด หลังจากพวกเขาแยกย้ายกัน คนตัดไม้อีกคนก็คิดในใจว่า “บางทีข้าอาจจะได้ขวานทองคำและขวานเงินโดยไม่ต้องลงแรงอะไรเลยก็ได้” เขาเดินไปที่ริมฝั่งแม่น้ำเพื่อจะลองเสี่ยงโชค
	ไม่มีเงาของเทพเจ้าเฮอร์มีสหรือใครอื่น เขาจึงตัดสินใจโยนขวานลงไปในแม่น้ำ แล้วรอเทพเจ้าปรากฏตัวขึ้น ไม่มีใครมาเลย
	“บางทีเทพเจ้าอาจจะมา ถ้าข้าร้องไห้” คนตัดไม้คิด เขาก็เลยร้องไห้เสียงดังที่สุดเท่าที่จะทำได้   เทพเจ้าเฮอร์มีสปรากฏตัวขึ้นตรงหน้าเขา ทำให้เขาดีใจเป็นที่สุด คนตัดไม้แอบดูเทพเจ้าจากช่องว่างระหว่างนิ้วมือ
	“เกิดอะไรขึ้นหรือ” เทพเจ้าเฮอร์มีสถามด้วยความเมตตา
	“ข้าทำขวานหล่นลงไปในแม่น้ำ” คนตัดไม้ร้องไห้เหมือนเด็กๆ “ท่านช่วยข้างมขวานขึ้นมาได้ไหม”
	“ได้สิ” เทพเจ้าเฮอร์มีสตอบ แล้วพระองค์ก็ดำลงไปในน้ำ
	คนตัดไม้ถูมืออย่างตื่นเต้นดีใจ “รวยแล้วเรา!” เขาพึมพำ
	ครู่ต่อมา เทพเจ้าเฮอร์มีสโผล่ขึ้นมาห่างจากจุดเดิมไปเล็กน้อย ถือขวานทองคำด้ามงามขึ้นมา “ด้ามนี้ใช่หรือไม่” พระองค์ร้องถาม
	“ใช่แล้วขอรับ” คนตัดไม้ร้อง “ด้ามนั้นแหละของข้า”
	เทพเจ้าเฮอร์มีสเดินลุยน้ำไปที่ริมฝั่งแล้วปีนขึ้นมา “เจ้าแน่ใจหรือ” พระองค์ถามซ้ำ นำขวานเข้าไปใกล้คนตัดไม้เพื่อที่เขาจะได้เห็นชัดเจนยิ่งขึ้น
	นัยน์ตาของคนตัดไม้เป็นประกายเมื่อเห็นทองคำมีค่า “ใช่แล้ว ใช่แล้วท่าน” เขาพูดอย่างกระตือรือร้น “ของข้าแน่ๆ” เขาเอื้อมมือออกไปรับขวาน
	เทพเจ้าเฮอร์มีสก้าวถอยหลังแล้วขมวดคิ้ว “เจ้าโง่!” พระองค์พูด “ด้วยความโลภมากของเจ้า เจ้าไม่เพียงแต่เสียขวานของเจ้าเอง แต่เจ้ายังเสียขวานด้ามนี้ด้วย” พูดจบ เทพเจ้าเฮอร์มีสก็โยนขวานไปด้านหลังอย่างไม่ใส่ใจ แล้วเดินหายไปในหมู่ต้นไม้
	คนตัดไม้คอตกเมื่อเขามองขวานทองคำเป็นประกายอยู่ในอากาศหล่นตูมลงไปในน้ำแล้วกลืนหายไปในฟองคลื่น เขาไม่เคยได้เห็นขวานนั้นอีกเลย


“นิทานเรื่องนี้สอนให้รู้ว่า”
ผู้ที่ซื่อสัตย์
ย่อมได้รับผลดีตอบแทน

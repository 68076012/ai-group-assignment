สร้อยคอนกเขา
อีแรน  เดอเกลแปร์
	โอลิเวียร์ได้นกเขาสองตัวเป็นของขวัญวันเกิด เขาถามปู่ว่า “ทำไมนกเขาของผมถึงมีสร้อยรอบคอล่ะครับ”
	ปู่จึงเล่าให้ฟังว่า
	นานแสนนานมาแล้วมีนกเขาที่สวยงามมากตัวหนึ่ง ขนของมันส่องประกายสีงาช้างและสีม่วง เสียงขันของมันทำให้สวนสดชื่นตั้งแต่เช้าจดเย็น มันมีชีวิตที่สุขสบายและมีอิสรเสรีในสิ่งแวดล้อมที่น่ารื่นรมย์ แต่เจ้านกเขาตัวนี้เป็นนกที่เย่อหยิ่ง มันชอบคิดว่าตัวเองดีกว่าผู้อื่น
	เช้าวันหนึ่ง มันเห็นสุนัขตัวหนึ่งผ่านมาในสวน สุนัขตัวนี้มีปลอกคอหนังประดับหมุดสีทองสวยงาม  ทันใดนั้นเจ้านกเขาก็ตัดสินใจว่ามันจะต้องมีปลอกคอสักเส้นหนึ่งบ้าง  แต่ไม่ว่าจะสวมปลอกคอเส้นใด ลำคออันบอบบางของมันก็ไม่อาจทนรับน้ำหนักได้  เจ้านกเขาโกรธตัวเอง และตีปีกอย่างไม่พอใจ
	นกกางเขนตัวหนึ่งอยากจะเอาใจนกเขา  จึงไปหาสร้อยคอเล็กๆ เส้นหนึ่งมาให้  สร้อยเส้นนั้นสะท้อนแสงแดดเป็นประกายระยิบระยับ  ถึงจะไม่ใช่เครื่องประดับที่มีค่า  แต่นกเขาก็พอใจมาก  คราวนี้มันมีปลอกคอเหมือนสุนัขตัวนั้นแล้ว
	ตั้งแต่วันนั้น  เจ้านกเขายิ่งทะนงตนมากขึ้น  สัตว์ทุกตัวมองมันด้วยความอยากรู้อยากเห็น เพราะเป็นครั้งแรกที่เห็นนกเขาสวมสร้อยคอ
	เจ้านกเขาพอใจกับของเล่นชิ้นใหม่ของตัวเองมาก  มันบินไปอวดโฉมแก่เพื่อนๆ ตั้งแต่เช้าตรู่ และเมื่อบินอยู่เหนือสระน้ำมันก็จะส่องดูเงาเพื่อตรวจดูว่าสร้อยคอยังอยู่เรียบร้อยดีหรือเปล่า
	วันหนึ่ง  นกเขาได้พบสุนัขตัวที่สวมปลอกคอหนังประดับหมุดสีทองอีกครั้ง  แต่คราวนี้ที่ปลอกคอมีเชือกล่ามอยู่ด้วย เป็นอย่างนี้เอง  คนเขาถึงพาสัตว์เลี้ยงไปเดินเล่นได้  สัตว์ที่น่าสงสารไม่มีอิสระอีกต่อไป
	เมื่อเห็นเช่นนั้น  เจ้านกเขาผู้หลงตนก็เข้าใจแล้วว่าปลอกคอไม่ใช่เครื่องประดับที่มีไว้เพื่อโอ้อวด  แต่กลับเป็นสิ่งแสดงความเป็นเจ้าของที่มนุษย์มีต่อสัตว์เลี้ยงของพวกเขาต่างหาก
	เจ้านกเขาอยากทำให้ตัวเองเป็นอิสระโดยเร็ว  จึงดึงสร้อยคอออกและทิ้งลงไปในบึงแห่งหนึ่ง  แต่โชคร้ายที่ขนบนคอของมันยังมีรอยเส้นดำๆ จากสร้อยคอติดอยู่
	นกเขาไม่สามารถลบรอยนั้นออกได้ และถ่ายทอดมาถึงลูกหลานของมัน  นกเขาของโอลิเวียร์จึงมีสร้อยคออย่างที่เห็น
